[32m《感遇・其一》[m
[33m作者：张九龄[m
兰叶春葳蕤，桂华秋皎洁。
欣欣此生意，自尔为佳节。
谁知林栖者，闻风坐相悦。
草木有本心，何求美人折？
%
[32m《梦李白・其二》[m
[33m作者：杜甫[m
浮云终日行，游子久不至。
三夜频梦君，情亲见君意。
告归常局促，苦道来不易。
江湖多风波，舟楫恐失坠。
出门搔白首，若负平生志。
冠盖满京华，斯人独憔悴。
孰云网恢恢，将老身反累。
千秋万岁名，寂寞身后事。
%
[32m《送綦毋潜落第还乡》[m
[33m作者：王维[m
圣代无隐者，英灵尽来归。
遂令东山客，不得顾采薇。
既至金门远，孰云吾道非。
江淮度寒食，京洛缝春衣。
置酒长安道，同心与我违。
行当浮桂棹，未几拂荆扉。
远树带行客，孤城当落晖。
吾谋适不用，勿谓知音稀。
%
[32m《送别》[m
[33m作者：王维[m
下马饮君酒，问君何所之。
君言不得意，归卧南山陲。
但去莫复问，白云无尽时。
%
[32m《青溪》[m
[33m作者：王维[m
言入黄花川，每逐青溪水。
随山将万转，趣途无百里。
声喧乱石中，色静深松里。
漾漾泛菱荇，澄澄映葭苇。
我心素已闲，清川澹如此。
请留盘石上，垂钓将已矣。
%
[32m《渭川田家》[m
[33m作者：王维[m
斜光照墟落，穷巷牛羊归。
野老念牧童，倚杖候荆扉。
雉[句隹]麦苗秀，蚕眠桑叶稀。
田夫荷锄至，相见语依依。
即此羡闲逸，怅然吟式微。
%
[32m《西施咏》[m
[33m作者：王维[m
艳色天下重，西施宁久微。
朝为越溪女，暮作吴宫妃。
贱日岂殊众，贵来方悟稀。
邀人傅粉粉，不自著罗衣。
君宠益娇态，君怜无是非。
当时浣纱伴，莫得同车归。
持谢邻家子，效颦安可希。
%
[32m《秋登兰山寄张五》[m
[33m作者：孟浩然[m
北山白云里，隐者自怡悦。
相望始登高，心随雁飞灭。
愁因薄暮起，兴是清秋发。
时见归村人，沙行渡头歇。
天边树若荠，江畔洲如月。
何当载酒来，共醉重阳节。
%
[32m《夏日南亭怀辛大》[m
[33m作者：孟浩然[m
山光忽西落，池月渐东上。
散发乘夕凉，开轩卧闲敞。
荷风送香气，竹露滴清响。
欲取鸣琴弹，恨无知音赏。
感此怀故人，中宵劳梦想。
%
[32m《宿业师山房待丁大不至》[m
[33m作者：孟浩然[m
夕阳度西岭，群壑倏已暝。
松月生夜凉，风泉满清听。
樵人归尽欲，烟鸟栖初定。
之子期宿来，孤琴候萝径。
%
[32m《同从弟南斋玩月忆山阴崔少府》[m
[33m作者：王昌龄[m
高卧南斋时，开帷月初吐。
清辉淡水木，演漾在窗户。
苒苒几盈虚，澄澄变今古。
美人清江畔，是夜越吟苦。
千里其如何，微风吹兰杜。
%
[32m《感遇・其二》[m
[33m作者：张九龄[m
江南有丹桔，经冬犹绿林。
岂伊地气暖，自有岁寒心。
可以荐佳客，奈何阻重深。
运命唯所遇，循环不可寻。
徒言树桃李，此木岂无阴。
%
[32m《寻西山隐者不遇》[m
[33m作者：邱为[m
绝顶一茅茨，直上三十里。
叩关无僮仆，窥室惟案几。
若非巾柴车，应是钓秋水。
差池不相见，黾勉空仰止。
草色新雨中，松声晚窗里。
及兹契幽绝，自足荡心耳。
虽无宾主意，颇得清净理。
兴尽方下山，何必待之子。
%
[32m《春泛若耶溪》[m
[33m作者：綦毋潜[m
幽意无断绝，此去随所偶。
晚风吹行舟，花路入溪口。
际夜转西壑，隔山望南斗。
潭烟飞溶溶，林月低向后。
生事且弥漫，愿为持竿叟。
%
[32m《宿王昌龄隐居》[m
[33m作者：常建[m
清溪深不测，隐处惟孤云。
松际露微月，清光犹为君。
茅亭宿花影，药院滋苔纹。
余亦谢时去，西山鸾鹤群。
%
[32m《与高适薛据登慈恩寺浮图》[m
[33m作者：岑参[m
塔势如涌出，孤高耸天宫。
登临出世界，蹬道盘虚空。
突兀压神州，峥嵘如鬼工。
四角碍白日，七层摩苍穹。
下窥指高鸟，俯听闻惊风。
连山若波涛，奔凑如朝东。
青槐夹驰道，宫馆何玲珑。
秋色从西来，苍然满关中。
五陵北原上，万古青蒙蒙。
净理了可悟，胜因夙所宗。
誓将挂冠去，觉道资无穷。
%
[32m《贼退示官吏・并序》[m
[33m作者：元结[m
癸卯岁西原贼入道州，焚烧杀掠，几尽而去。
明年，贼又攻永州破邵，不犯此州边鄙而退。
岂力能制敌欤？盖蒙其伤怜而已。
诸使何为忍苦征敛，故作诗一篇以示官吏。
����
昔岁逢太平，山林二十年。
泉源在庭户，洞壑当门前。
井税有常期，日晏犹得眠。
忽然遭世变，数岁亲戎旃。
今来典斯郡，山夷又纷然。
城小贼不屠，人贫伤可怜。
是以陷邻境，此州独见全。
使臣将王命，岂不如贼焉。
令彼征敛者，迫之如火煎。
谁能绝人命，以作时世贤。
思欲委符节，引竿自刺船。
将家就鱼麦，归老江湖边。
%
[32m《郡斋雨中与诸文士燕集》[m
[33m作者：韦应物[m
兵卫森画戟，燕寝凝清香。
海上风雨至，逍遥池阁凉。
烦疴近消散，嘉宾复满堂。
自惭居处崇，未睹斯民康。
理会是非遣，性达形迹忘。
鲜肥属时禁，蔬果幸见尝。
俯饮一杯酒，仰聆金玉章。
神欢体自轻，意欲凌风翔。
吴中盛文史，群彦今汪洋。
方知大藩地，岂曰财赋强。
%
[32m《初发扬子寄元大校书》[m
[33m作者：韦应物[m
凄凄去亲爱，泛泛入烟雾。
归棹洛阳人，残钟广陵树。
今朝为此别，何处还相遇。
世事波上舟，沿洄安得住。
%
[32m《寄全椒山中道士》[m
[33m作者：韦应物[m
今朝郡斋冷，忽念山中客。
涧底束荆薪，归来煮白石。
欲恃一瓢酒，远慰风雨夕。
落叶满空山，何处寻行迹。
%
[32m《长安遇冯著》[m
[33m作者：韦应物[m
客从东方来，衣上灞陵雨。
问客何为来，采山因买斧。
冥冥花正开、扬扬燕新乳。
昨别今已春，鬓丝生几缕。
%
[32m《夕次盱眙县》[m
[33m作者：韦应物[m
落帆逗淮镇，停舫临孤驿。
浩浩风起波，冥冥日沉夕。
人归山郭暗，雁下芦洲白。
独夜忆秦关，听钟未眠客。
%
[32m《下终南山过斛斯山人宿置酒》[m
[33m作者：李白[m
暮从碧山下，山月随人归。
却顾所来径，苍苍横翠微。
相携及田家，童稚开荆扉。
绿竹入幽径，青萝拂行衣。
欢言得所憩，美酒聊共挥。
长歌吟松风，曲尽河星稀。
我醉君复乐，陶然共忘机。
%
[32m《东郊》[m
[33m作者：韦应物[m
吏舍局终年，出郊旷清曙。
杨柳散和风，青山澹吾虑。
依丛适自憩，缘涧还复去。
微雨霭芳原，春鸠鸣何处。
乐幽心屡止，遵事迹犹遽。
终罢斯结庐，慕陶真可庶。
%
[32m《送杨氏女》[m
[33m作者：韦应物[m
永日方戚戚，出行复悠悠。
女子今有行，大江溯轻舟。
尔辈苦无恃，抚念益慈柔。
幼为长所育，两别泣不休。
对此结中肠，义往难复留。
自小阙内训，事姑贻我忧。
赖兹托令门，任恤庶无尤。
贫俭诚所尚，资从岂待周。
孝恭遵妇道，容止顺其猷。
别离在今晨，见尔当何秋。
居闲始自遣，临感忽难收。
归来视幼女，零泪缘缨流。
%
[32m《晨诣超师院读禅经》[m
[33m作者：柳宗元[m
汲井漱寒齿，清心拂尘服。
闲持贝叶书，步出东斋读。
真源了无取，妄迹世所逐。
遗言冀可冥，缮性何由熟。
道人庭宇静，苔色连深竹。
日出雾露余，青松如膏沐。
澹然离言说，悟悦心自足。
%
[32m《溪居》[m
[33m作者：柳宗元[m
久为簪组累，幸此南夷谪。
闲依农圃邻，偶似山林客。
晓耕翻露草，夜榜响溪石。
来往不逢人，长歌楚天碧。
%
[32m《月下独酌》[m
[33m作者：李白[m
花间一壶酒，独酌无相亲。
举杯邀明月，对影成三人。
月既不解饮，影徒随我身。
暂伴月将影，行乐须及春。
我歌月徘徊，我舞影零乱。
醒时同交欢，醉后各分散。
永结无情游，相期邈云汉。
%
[32m《春思》[m
[33m作者：李白[m
燕草如碧丝，秦桑低绿枝。
当君怀归日，是妾断肠时。
春风不相识，何事入罗帏？
%
[32m《望岳》[m
[33m作者：杜甫[m
岱宗夫如何，齐鲁青未了。
造化钟神秀，阴阳割昏晓。
荡胸生层云，决眦入归鸟。
会当凌绝顶，一览众山小。
%
[32m《赠卫八处士》[m
[33m作者：杜甫[m
人生不相见，动如参与商。
今夕复何夕，共此灯烛光。
少壮能几时，鬓发各已苍。
访旧半为鬼，惊呼热中肠。
焉知二十载，重上君子堂。
昔别君未婚，儿女忽成行。
怡然敬父执，问我来何方。
问答乃未已，驱儿罗酒浆。
夜雨剪春韭，新炊间黄粱。
主称会面难，一举累十觞。
十觞亦不醉，感子故意长。
明日隔山岳，世事两茫茫。
%
[32m《佳人》[m
[33m作者：杜甫[m
绝代有佳人，幽居在空谷。
自云良家女，零落依草木。
关中昔丧乱，兄弟遭杀戮。
官高何足论，不得收骨肉。
世情恶衰歇，万事随转烛。
夫婿轻薄儿，新人美如玉。
合昏尚知时，鸳鸯不独宿。
但见新人笑，那闻旧人哭。
在山泉水清，出山泉水浊。
侍婢卖珠回，牵萝补茅屋。
摘花不插发，采柏动盈掬。
天寒翠袖薄，日暮倚修竹。
%
[32m《梦李白・其一》[m
[33m作者：杜甫[m
死别已吞声，生别常恻恻。
江南瘴疠地，逐客无消息。
故人入我梦，明我常相忆。
君今在罗网，何以有羽翼？
恐非平生魂，路远不可测。
魂来枫林青，魂返关塞黑。
落月满屋梁，犹疑照颜色。
水深波浪阔，无使蛟龙得。
%
[32m《塞下曲・其一》[m
[33m作者：王昌龄[m
蝉鸣空桑林，八月萧关道。
出塞复入塞，处处黄芦草。
从来幽并客，皆向沙场老。
莫学游侠儿，矜夸紫骝好。
%
[32m《塞下曲・其二》[m
[33m作者：王昌龄[m
饮马渡秋水，水寒风似刀。
平沙日未没，黯黯见临洮。
昔日长城战，咸言意气高。
黄尘足今古，白骨乱蓬蒿。
%
[32m《关山月》[m
[33m作者：李白[m
明月出天山，苍茫云海间。
长风几万里，吹度玉门关。
汉下白登道，胡窥青海湾。
由来征战地，不见有人还。
戍客望边色，思归多苦颜。
高楼当此夜，叹息未应闲。
%
[32m《子夜秋歌》[m
[33m作者：李白[m
长安一片月，万户捣衣声。
秋风吹不尽，总是玉关情。
何日平胡虏，良人罢远征。
%
[32m《长干行》[m
[33m作者：李白[m
妾发初覆额，折花门前剧。
郎骑竹马来，绕床弄青梅。
同居长干里，两小无嫌猜。
十四为君妇，羞颜未尝开。
低头向暗壁，千唤不一回。
十五始展眉，愿同尘与灰。
常存抱柱信，岂上望夫台。
十六君远行，瞿塘滟预堆。
五月不可触，猿声天上哀。
门前迟行迹，一一生绿苔。
苔深不能扫，落叶秋风早。
八月蝴蝶黄，双飞西园草。
感此伤妾心，坐愁红颜老。
早晚下三巴，预将书报家。
相迎不道远，直至长风沙。
%
[32m《列女操》[m
[33m作者：孟郊[m
梧桐相待老，鸳鸯会双死。
贞妇贵殉夫，舍生亦如此。
波澜誓不起，妾心井中水。
%
[32m《游子吟》[m
[33m作者：孟郊[m
慈母手中线，游子身上衣。
临行密密缝，意恐迟迟归。
谁言寸草心，报得三春晖。
%
[32m《登幽州台歌》[m
[33m作者：陈子昂[m
前不见古人，后不见来者。
念天地之悠悠，独怆然而泪下。
%
[32m《金陵酒肆留别》[m
[33m作者：李白[m
风吹柳花满店香，吴姬压酒唤客尝。
金陵子弟来相送，欲行不行各尽觞。
请君试问东流水，别意与之谁短长。
%
[32m《宣州谢朓楼饯别校书叔云》[m
[33m作者：李白[m
弃我去者，昨日之日不可留。
乱我心者，今日之日多烦忧。
长风万里送秋雁，对此可以酣高楼。
蓬莱文章建安骨，中间小谢又清发。
俱怀逸兴壮思飞，欲上青天览日月。
抽刀断水水更流，举杯消愁愁更愁。
人生在世不称意，明朝散发弄扁舟。
%
[32m《走马川行奉送封大夫出师西征》[m
[33m作者：岑参[m
君不见，
走马川行雪海边，平沙莽莽黄入天。
轮台九月风夜吼，一川碎石大如斗，随风满地石乱走。
匈奴草黄马正肥，金山西见烟尘飞，汉家大将西出师。
将军金甲夜不脱，半夜军行戈相拨，风头如刀面如割。
马毛带雪汗气蒸，五花连钱旋作冰，幕中草檄砚水凝。
虏骑闻之应胆慑，料知短兵不敢接，军师西门伫献捷。
%
[32m《轮台歌奉送封大夫出师西征》[m
[33m作者：岑参[m
轮台城头夜吹角，轮台城北旄头落。
羽书昨夜过渠黎，单于已在金山西。
戍楼西望烟尘黑，汉兵屯在轮台北。
上将拥旄西出征，平明吹笛大军行。
四边伐鼓雪海涌，三军大呼阴山动。
虏塞兵气连云屯，战场白骨缠草根。
剑河风急云片阔，沙口石冻马蹄脱。
亚相勤王甘苦辛，誓将报主静边尘。
古来青史谁不见，今见功名胜古人。
%
[32m《白雪歌送武判官归京》[m
[33m作者：岑参[m
北风卷地白草折，胡天八月即飞雪。
忽如一夜春风来，千树万树梨花开。
散入珠帘湿罗幕，狐裘不暖锦衾薄。
将军角弓不得控，都护铁衣冷犹著。
瀚海阑干百丈冰，愁云惨淡万里凝。
中军置酒饮归客，胡琴琵琶与羌笛。
纷纷暮雪下辕门，风掣红旗冻不翻。
轮台东门送君去，去时雪满天山路。
山回路转不见君，雪上空留马行处。
%
[32m《韦讽录事宅观曹将军画马图》[m
[33m作者：杜甫[m
国初已来画鞍马，神妙独数江都王。
将军得名三十载，人间又见真乘黄。
曾貌先帝照夜白，龙池十日飞霹雳。
内府殷红玛瑙盘，婕妤传诏才人索。
盘赐将军拜舞归，轻纨细绮相追飞。
贵戚权门得笔迹，始觉屏障生光辉。
昔日太宗拳毛騧，近时郭家狮子花。
今之新图有二马，复令识者久叹嗟。
此皆骑战一敌万，缟素漠漠开风沙。
其余七匹亦殊绝，迥若寒空动烟雪。
霜蹄蹴踏长揪间，马官厮养森成列。
可怜九马争神骏，顾视清高气深稳。
借问苦心爱者谁，后有韦讽前支遁。
忆昔巡幸新丰宫，翠华拂天来向东。
腾骧磊落三万匹，皆与此图筋骨同。
自从献宝朝河宗，无复射蛟江水中。
君不见金粟堆前松柏里，龙媒去尽鸟呼风。
%
[32m《丹青引赠曹霸将军》[m
[33m作者：杜甫[m
将军魏武之子孙，于今为庶为清门。
英雄割据虽已矣，文彩风流今尚存。
学书初学卫夫人，但恨无过王右军。
丹青不知老将至，富贵于我如浮云。
开元之中常引见，承恩数上南薰殿。
凌烟功臣少颜色，将军下笔开生面。
良相头上进贤冠，猛将腰间大羽箭。
褒公鄂公毛发动，英姿飒爽犹酣战。
先帝玉马玉花骢，画工如山貌不同。
是日牵来赤墀下，迥立阊阖生长风。
诏谓将军拂绢素，意匠惨淡经营中。
斯须九重真龙出，一洗万古凡马空。
玉花却在御榻上，榻上庭前屹相向。
至尊含笑催赐金，圉人太仆皆惆怅。
弟子韩干早入室，亦能画马穷殊相。
干惟画肉不画骨，忍使骅骝气凋丧。
将军画善盖有神，偶逢佳士亦写真。
即今漂泊干戈际，屡貌寻常行路人。
途穷反遭俗眼白，世上未有如公贫。
但看古来盛名下，终日坎[土禀]缠其身。
%
[32m《寄韩谏议》[m
[33m作者：杜甫[m
今我不乐思岳阳，身欲奋飞病在床。
美人娟娟隔秋水，濯足洞庭望八荒。
鸿飞冥冥日月白，青枫叶赤天雨霜。
玉京群帝集北斗，或骑麒麟翳凤凰。
芙蓉旌旗烟雾落，影动倒景摇潇湘。
星宫之君醉琼浆，羽人稀少不在旁。
似闻昨者赤松子，恐是汉代韩张良。
昔随刘氏定长安，帷幄未改神惨伤。
国家成败吾岂敢，色难腥腐餐枫香。
周南留滞古所惜，南极老人应寿昌。
美人胡为隔秋水，焉得置之贡玉堂。
%
[32m《古柏行》[m
[33m作者：杜甫[m
孔明庙前有老柏，柯如青铜根如石。
霜皮溜雨四十围，黛色参天二千尺。
君臣已与时际会，树木犹为人爱惜。
云来气接巫峡长，月出寒通雪山白。
忆昨路绕锦亭东，先主武侯同閟宫。
崔嵬枝干郊原古，窈窕丹青户牖空。
落落盘踞虽得地，冥冥孤高多烈风。
扶持自是神明力，正直原因造化功。
大厦如倾要梁栋，万年回首丘山重。
不露文章世已惊，未辞剪伐谁能送。
苦心岂免容蝼蚁，香叶终经宿鸾凤。
志士幽人草怨嗟，古来材大难为用。
%
[32m《观公孙大娘弟子舞剑器行・并序》[m
[33m作者：杜甫[m
大历二年十月十九日，夔府别驾元持宅，见临颍李十二娘
舞剑器，壮其蔚跂，问其所师，曰：“余公孙大娘弟子也。”
开元三载，余尚童稚，记于郾城观公孙氏，舞剑器浑脱，
浏漓顿挫，独出冠时，自高头宜春梨园二伎坊内人洎外供奉，
晓是舞者，圣文神武皇帝初，公孙一人而已。
玉貌锦衣，况余白首，今兹弟子，亦非盛颜。
既辨其由来，知波澜莫二，抚事慷慨，聊为《剑器行》。
昔者吴人张旭，善草书帖，数常于邺县见公孙大娘
舞西河剑器，自此草书长进，豪荡感激，即公孙可知矣。
����
昔有佳人公孙氏，一舞剑器动四方。
观者如山色沮丧，天地为之久低昂。
霍如羿射九日落，矫如群帝骖龙翔。
来如雷霆收震怒，罢如江海凝清光。
绛唇珠袖两寂寞，晚有弟子传芬芳。
临颍美人在白帝，妙舞此曲神扬扬。
与余问答既有以，感时抚事增惋伤。
先帝侍女八千人，公孙剑器初第一。
五十年间似反掌，风尘鸿洞昏王室。
梨园子弟散如烟，女乐余姿映寒日。
金粟堆前木已拱，瞿塘石城草萧瑟。
玳筵急管曲复终，乐极哀来月东出。
老夫不知其所往，足茧荒山转愁疾。
%
[32m《古意》[m
[33m作者：李颀[m
男儿事长征，少小幽燕客。
赌胜马蹄下，由来轻七尺。
杀人莫敢前，须如猬毛磔。
黄云陇底白云飞，未得报恩不能归。
辽东小妇年十五，惯弹琵琶解歌舞。
今为羌笛出塞声，使我三军泪如雨。
%
[32m《石鱼湖上醉歌・并序》[m
[33m作者：元结[m
漫叟以公田米酿酒，因休暇则载酒于湖上，时取一醉。
欢醉中，据湖岸引臂向鱼取酒，使舫载之，遍饮坐者。
意疑倚巴丘酌于君山之上，诸子环洞庭而坐，酒舫泛
泛然触波涛而往来者，乃作歌以长之。
���
石渔湖，似洞庭，夏水欲满君山青。
山为樽，水为沼，酒徒历历坐洲岛。
长风连日作大浪，不能废人运酒舫。
我持长瓢坐巴丘，酌饮四座以散愁。
%
[32m《山石》[m
[33m作者：韩愈[m
山石荦确行径微，黄昏到寺蝙蝠飞。
升堂坐阶新雨足，芭蕉叶大栀子肥。
僧言古壁佛画好，以火来照所见稀。
铺床拂席置羹饭，疏粝亦足饱我饥。
夜深静卧百虫绝，清月出岭光入扉。
天明独去无道路，出入高下穷烟霏。
山红涧碧纷烂漫，时见松枥皆十围。
当流赤足踏涧石，水声激激风吹衣。
人生如此自可乐，岂必局束为人鞿。
嗟哉吾党二三子，安得至老不更归。
%
[32m《八月十五夜赠张功曹》[m
[33m作者：韩愈[m
纤云四卷天无河，清风吹空月舒波。
沙平水息声影绝，一杯相属君当歌。
君歌声酸辞且苦，不能听终泪如雨。
洞庭连天九疑高，蛟龙出没猩鼯号。
十生九死到官所，幽居默默如藏逃。
下床畏蛇食畏药，海气湿蛰熏腥臊。
昨者州前捶大鼓，嗣皇继圣登夔皋。
赦书一日行万里，罪从大辟皆除死。
迁者追回流者还，涤瑕荡垢清朝班。
州家申名使家抑，坎轲只得移荆蛮。
判司卑官不堪说，未免捶楚尘埃间。
同时辈流多上道，天路幽险难追攀。
君歌且休听我歌，我歌今与君殊科：
一年明月今宵多，人生由命非由他，
有酒不饮奈明何？
%
[32m《谒衡岳庙遂宿岳寺题门楼》[m
[33m作者：韩愈[m
五岳祭秩皆三公，四方环镇嵩当中。
火维地荒足妖怪，天假神柄专其雄。
喷云泄雾藏半腹，虽有绝顶谁能穷。
我来正逢秋雨节，阴气晦味无清风。
潜心默祷若有应，岂非正直能感通。
须臾静扫众峰出，仰见突兀撑青空。
紫盖连延接天柱，石廪腾掷堆祝融。
森然魄动下马拜，松柏一径趋灵宫。
粉墙丹柱动光彩，鬼物图画填青红。
升阶伛偻荐脯酒，欲以菲薄明其衷。
庙内老人识神意，睢盱侦伺能鞠躬。
手持杯蛟导我掷，云此最吉余难同。
窜逐蛮荒幸不死，衣食才足甘长终。
侯王将相望久绝，神纵欲福难为功。
夜投佛寺上高阁，星月掩映云臆攏。
猿鸣钟动不知曙，杲杲寒日生于东。
%
[32m《石鼓歌》[m
[33m作者：韩愈[m
张生手持石鼓文，劝我试作石鼓歌。
少陵无人谪仙死，才薄将奈石鼓何。
周纲凌迟四海沸，宣王愤起挥天戈。
大开明堂受朝贺，诸侯剑佩鸣相磨。
搜于岐阳骋雄俊，万里禽兽皆遮罗。
镌功勒成告万世，凿石作鼓隳嵯峨。
从臣才艺咸第一，拣选撰刻留山阿。
雨淋日炙野火燎，鬼物守护烦[扌为]呵。
公从何处得纸本，毫发尽备无差讹。
辞严义密读难晓，字体不类隶与蝌。
年深岂免有缺画，快剑砍断生蛟鼍。
鸾翔凤翥众仙下，珊瑚碧树交枝柯。
金绳铁索锁钮壮，古鼎跃水龙腾梭。
陋儒编诗不收入，二雅褊迫无委蛇。
孔子西行不到秦，掎摭星宿遗羲娥。
嗟余好古生苦晚，对此涕泪双滂沱。
忆昔初蒙博士征，其年始改称元和。
古人从军在右辅，为我度量掘臼科。
濯冠沐浴告祭酒，如此至宝存岂多。
毡包席裹可立致，十鼓只载数骆驼。
荐诸太庙比郜鼎，光价岂止百倍过。
圣恩若许留太学，诸生讲解得切磋。
观经鸿都尚填咽，坐见举国来奔波。
剜苔剔藓露节角，安置妥帖平不颇。
大厦深檐与覆盖，经历久远期无陀。
中朝大官老于事，讵肯感激徒媕娿。
牧童敲火牛砺角，谁复著手为摩挲。
日销月铄就埋没，六年西顾空吟哦。
羲之俗书趁姿媚，数纸尚可博白鹅。
继周八代争战罢，无人收拾理则那。
方今太平日无事，柄任儒术崇丘轲。
安能以此上论列，愿借辩口如悬河。
石鼓之歌止于此，呜呼吾意其蹉跎。
%
[32m《渔翁》[m
[33m作者：柳宗元[m
渔翁夜傍西岩宿，晓汲清湘燃楚竹。
烟销日出不见人，欸乃一声山水绿。
回看天际下中流，岩上无心云相逐。
%
[32m《长恨歌》[m
[33m作者：白居易[m
汉皇重色思倾国，御宇多年求不得。
杨家有女初长成，养在深闺人未识。
天生丽质难自弃，一朝选在君王侧。
回眸一笑百媚生，六宫粉黛无颜色。
春寒赐浴华清池，温泉水滑洗凝脂。
侍儿扶起娇无力，始是新承恩泽时。
云鬓花颜金步摇，芙蓉帐暖度春宵。
春宵苦短日高起，从此君王不早朝。
承欢侍宴无闲暇，春从春游夜专夜。
后宫佳丽三千人，三千宠爱在一身。
金屋妆成娇侍夜，玉楼宴罢醉和春。
姊妹弟兄皆列土，可怜光彩生门户。
遂令天下父母心，不重生男重生女。
骊宫高处入青云，仙乐风飘处处闻。
缓歌谩舞凝丝竹，尽日君王看不足。
渔阳鼙鼓动地来，惊破霓裳羽衣曲。
九重城阙烟尘生，千乘万骑西南行。
翠华摇摇行复止，西出都门百余里。
六军不发无奈何，宛转蛾眉马前死。
花钿委地无人收，翠翘金雀玉搔头。
君王掩面救不得，回看血泪相和流。
黄埃散漫风萧索，云栈萦纡登剑阁。
峨嵋山下少人行，旌旗无光日色薄。
蜀江水碧蜀山青，圣主朝朝暮暮情。
行宫见月伤心色，夜雨闻铃肠断声。
天旋地转回龙驭，到此踌躇不能去。
马嵬坡下泥土中，不见玉颜空死处。
君臣相顾尽沾衣，东望都门信马归。
归来池苑皆依旧，太液芙蓉未央柳。
芙蓉如面柳如眉，对此如何不泪垂。
春风桃李花开日，秋雨梧桐叶落时。
西宫南内多秋草，落叶满阶红不扫。
梨园弟子白发新，椒房阿监青娥老。
夕殿萤飞思悄然，孤灯挑尽未成眠。
迟迟钟鼓初长夜，耿耿星河欲曙天。
鸳鸯瓦冷霜华重，翡翠衾寒谁与共。
悠悠生死别经年，魂魄不曾来入梦。
临邛道士鸿都客，能以精诚致魂魄。
为感君王辗转思，遂教方士殷勤觅。
排空驭气奔如电，升天入地求之遍。
上穷碧落下黄泉，两处茫茫皆不见。
忽闻海上有仙山，山在虚无缥渺间。
楼阁玲珑五云起，其中绰约多仙子。
中有一人字太真，雪肤花貌参差是。
金阙西厢叩玉扃，转教小玉报双成。
闻道汉家天子使，九华帐里梦魂惊。
揽衣推枕起徘徊，珠箔银屏迤逦开。
云鬓半偏新睡觉，花冠不整下堂来。
风吹仙袂飘飘举，犹似霓裳羽衣舞。
玉容寂寞泪阑干，梨花一枝春带雨。
含情凝睇谢君王，一别音容两渺茫。
昭阳殿里恩爱绝，蓬莱宫中日月长。
回头下望人寰处，不见长安见尘雾。
惟将旧物表深情，钿合金钗寄将去。
钗留一股合一扇，钗擘黄金合分钿。
但教心似金钿坚，天上人间会相见。
临别殷勤重寄词，词中有誓两心知。
七月七日长生殿，夜半无人私语时。
在天愿作比翼鸟，在地愿为连理枝。
天长地久有时尽，此恨绵绵无绝期。
%
[32m《琵琶行・并序》[m
[33m作者：白居易[m
元和十年，余左迁九江郡司马。明年秋，送客湓浦口，闻舟中夜弹琵琶者。
听其音，铮铮然有京都声。问其人，本长安倡女，尝学琶琵于穆曹二善才。
年长色衰，委身为贾人妇。遂令酒使快弹数曲。曲罢悯然，自叙少小时
欢乐事，今漂沦憔悴，转徒于江湖间余出官二年，恬然自安，感斯人言，
是夕始觉有迁谪意。因为长句歌以赠之，凡六百一十六言。命曰《琵琶行》。
��
浔阳江头夜送客，枫叶荻花秋瑟瑟。
主人下马客在船，举酒欲饮无管弦。
醉不成欢惨将别，别时茫茫江浸月。
忽闻水上琵琶声，主人忘归客不发。
寻声暗问弹者谁，琵琶声停欲语迟。
移船相近邀相见，添酒回灯重开宴。
千呼万唤始出来，犹抱琵琶半遮面。
转轴拨弦三两声，未成曲调先有情。
弦弦掩抑声声思，似诉平生不得志。
低眉信手续续弹，说尽心中无限事。
轻拢慢捻抹复挑，初为霓裳后六幺。
大弦嘈嘈如急雨，小弦切切如私语。
嘈嘈切切错杂弹，大珠小珠落玉盘。
间关莺语花底滑，幽咽泉流水下滩。
水泉冷涩弦凝绝，凝绝不通声渐歇。
别有幽愁暗恨生，此时无声胜有声。
银瓶乍破水浆迸，铁骑突出刀枪鸣。
曲终收拨当心画，四弦一声如裂帛。
东船西舫悄无言，唯见江心秋月白。
沉吟放拨插弦中，整顿衣裳起敛容。
自言本是京城女，家在虾蟆陵下住。
十三学得琵琶成，名属教坊第一部。
曲罢常教善才服，妆成每被秋娘炉。
五陵年少争缠头，一曲红消不知数。
钿头银篦击节碎，血色罗裙翻酒污。
今年欢笑复明年，秋月春风等闲度。
弟走从军阿姨死，暮去朝来颜色故。
门前冷落车马稀，老大嫁作商人妇。
商人重利轻别离，前月浮梁买茶去。
去来江口守空船，绕舱明月江水寒。
夜深忽梦少年事，梦啼妆泪红阑干。
我闻琵琶已叹息，又闻此语重唧唧。
同是天涯沦落人，相逢何必曾相识。
我从去年辞帝京，谪居卧病浔阳城。
浔阳地僻无音乐，终岁不闻丝竹声。
住近湓江地低湿，黄芦苦竹绕宅生。
其间旦暮闻何物，杜鹃啼血猿哀鸣。
春江花朝秋月夜，往往取酒还独倾。
岂无山歌与姑笛，呕哑嘲哳难为听。
今夜闻君琵琶语，如听仙乐耳暂明。
莫辞更坐弹一曲，为君翻作琵琶行。
感我此言良久立，却坐促弦弦转急。
凄凄不似向前声，满座重闻皆掩泣。
座中泣下谁最多，江州司马清衫湿。
%
[32m《韩碑》[m
[33m作者：李商隐[m
元和天子神武姿，彼何人哉轩与羲。
誓将上雪列圣耻，坐法宫中朝四夷。
淮西有贼五十载，封狼生[豸区][豸区]生罴。
不据山河据平地，长戈利矛日可麾。
帝得圣相相曰度，贼斫不死神扶持。
腰悬相印作都统，阴风惨澹天王旗。
愬武古通作牙爪，仪曹外郎载笔随。
行军司马智且勇，十四万众犹虎貔。
入蔡缚贼献太庙，功无与让恩不訾。
帝曰汝度功第一，汝从事愈宜为辞。
愈拜稽首蹈且舞：金石刻画臣能为。
古者世称大手笔，此事不系于职司。
当仁自古有不让，言讫屡颔天子颐。
公退斋戒坐小阁，濡染大笔何淋漓，
点窜尧典舜典字，涂改清庙生民诗，
文成破体书在纸，清晨再拜铺丹墀，
表曰臣愈昧死上，咏神圣功书之碑，
碑高三丈字如斗，负以灵鳌蟠以螭。
句奇语重喻者少，谗之天子言其私。
长绳百尺拽碑倒，粗砂大石相磨治。
公子斯文若元气，先时已入人肝脾。
汤盘孔鼎有述作，今无其器存其辞。
呜呼圣王及圣相，相与烜赫流淳熙。
公之斯文不示后，曷与三五相攀追。
愿书万本颂万过，口角流沫右手胝。
传之七十有二代，以为封禅玉检明堂基。
%
[32m《燕歌行・并序》[m
[33m作者：高适[m
开元二十六年，客有从元戎出塞而还者，作燕歌行以示适。
感征戍之事，因而和焉。
����
汉家烟尘在东北，汉将辞家破残贼。
男儿本自重横行，天子非常赐颜色。
[扌从]金伐鼓下榆关，旌旗逶迤碣石间。
校尉羽书飞瀚海，单于猎火照狼山。
山川萧条极边土，胡骑凭陵杂风雨。
战士军前半死生，美人帐下犹歌舞。
大漠穷秋塞草腓，孤城落日斗兵稀。
身当恩遇常轻敌，力尽关山未解围。
铁衣远戍辛勤久，玉筋应啼别离后。
少妇城南欲断肠，征人蓟北空回首。
边风飘飘那可度，绝域苍茫更何有。
杀气三时作阵云，寒声一夜传刁斗。
相看白刃血纷纷，死节从来岂顾勋。
君不见沙场征战苦，至今犹忆李将军。
%
[32m《送陈章甫》[m
[33m作者：李颀[m
四月南风大麦黄，枣花未落桐叶长。
青山朝别暮还见，嘶马出门思旧乡。
陈侯立身何坦荡，虬须虎眉仍大颡。
腹中贮书一万卷，不肯低头在草莽。
东门沽酒饮我曹，心轻万事皆鸿毛。
醉卧不知白日暮，有时空望孤云高。
长河浪头连天黑，津口停舟渡不得。
郑国游人未及家，洛阳行子空叹息。
闻道故林相识多，罢官昨日今如何。
%
[32m《琴歌》[m
[33m作者：李颀[m
主人有酒欢今夕，请奏鸣琴广陵客。
月照城头乌半飞，霜凄万树风入衣。
铜炉华烛烛增辉，初弹渌水后楚妃。
一声已动物皆静，四座无言星欲稀。
清淮奉使千余里，敢告云山从此始。
%
[32m《听董大弹胡笳声兼寄语弄房给事》[m
[33m作者：李颀[m
蔡女昔造胡笳声，一弹一十有八拍。
胡人落泪沾边草，汉使断肠对归客。
古戍苍苍烽火寒，大荒沈沈飞雪白。
先拂商弦后角羽，四郊秋叶惊[扌戚][扌戚]。
董夫子，通神明，深山窃听来妖精。
言迟更速皆应手，将往复旋如有情。
空山百鸟散还合，万里浮云阴且晴。
嘶酸雏雁失群夜，断绝胡儿恋母声。
川为静其波，鸟亦罢其鸣。
乌孙部落家乡远，逻娑沙尘哀怨生。
幽音变调忽飘洒，长风吹林雨堕瓦。
迸泉飒飒飞木末，野鹿呦呦走堂下。
长安城连东掖垣，凤凰池对青琐门。
高才脱略名与利，日夕望君抱琴至。
%
[32m《听安万善吹筚篥歌》[m
[33m作者：李颀[m
南山截竹为觱篥，此乐本自龟兹出。
流传汉地曲转奇，凉州胡人为我吹。
傍邻闻者多叹息，远客思乡皆泪垂。
世人解听不解赏，长飚风中自来往。
枯桑老柏寒飕遛，九雏鸣凤乱啾啾。
龙吟虎啸一时发，万籁百泉相与秋。
忽然更作渔阳掺，黄云萧条白日暗。
变调如闻杨柳春，上林繁花照眼新。
岁夜高堂列明烛，美酒一杯声一曲。
%
[32m《夜归鹿门山歌》[m
[33m作者：孟浩然[m
山寺钟鸣昼已昏，渔梁渡头争渡喧。
人随沙路向江姑，余亦乘舟归鹿门。
鹿门月照开烟树，忽到庞公栖隐处。
岩扉松径长寂寥，惟有幽人自来去。
%
[32m《庐山谣寄卢侍御虚舟》[m
[33m作者：李白[m
我本楚狂人，凤歌笑孔丘。
手持绿玉杖，朝别黄鹤楼。
五岳寻仙不辞远，一生好入名山游。
庐山秀出南斗傍，屏风九叠云锦张，
影落明湖青黛光，金阙前开二峰长，
银河倒挂三石梁，香炉瀑布遥相望，
回崖沓嶂凌苍苍。
翠影红霞映朝日，鸟飞不到吴天长。
登高壮观天地间，大江茫茫去不还。
黄云万里动风色，白波九道流雪山。
好为庐山谣，兴因庐山发。
闲窥石镜清我心，谢公行处苍苔没。
早服还丹无世情，琴心三叠道初成。
遥见仙人彩云里，手把芙蓉朝玉京。
先期汗漫九垓上，愿接卢敖游太清。
%
[32m《梦游天姥吟留别》[m
[33m作者：李白[m
海客谈瀛洲，烟涛微茫信难求。
越人语天姥，云霓明灭或可睹。
天姥连天向天横，势拔五岳掩赤城。
天台四万八千丈，对此欲倒东南倾。
我欲因之梦吴越，一夜飞度镜湖月。
湖月照我影，送我至剡溪。
谢公宿处今尚在，绿水荡漾清猿啼，
脚著谢公屐，身登青云梯。
半壁见海日，空中闻天鸡。
千岩万转路不定，迷花倚石忽已暝。
熊咆龙吟殷岩泉，傈深林兮惊层巅。
云青青兮欲雨，水澹澹兮生烟。
列缺霹雳，丘峦崩摧。
洞天石扇，訇然中开。
青冥浩荡不见底，日月照耀金银台。
霓为衣兮风为马，云之君兮纷纷而来下。
虎鼓瑟兮鸾回车，仙之人兮列如麻。
忽魂悸以魄动，恍惊起而长嗟。
惟觉时之枕席，失向来之烟霞。
世间行乐亦如此，古来万事东流水。
别君去兮何时还？
且放白鹿青崖间，须行即骑访名山。
安能摧眉折腰事权贵，使我不得开心颜！
%
[32m《古从军行》[m
[33m作者：李颀[m
白日登山望烽火，黄昏饮马傍交河。
行人刁斗风沙暗，公主琵琶幽怨多。
野营万里无城郭，雨雪纷纷连大漠。
胡雁哀鸣夜夜飞，胡儿眼泪双双落。
闻道玉门犹被遮，应将性命逐轻车。
年年战骨埋荒外，空见葡萄入汉家。
%
[32m《兵车行》[m
[33m作者：杜甫[m
车辚辚，马萧萧，行人弓箭各在腰，
爷娘妻子走相送，尘埃不见咸阳桥。
牵衣顿足拦道哭，哭声直上干云霄。
道旁过者问行人，行人但云点行频。
或从十五北防河，便至四十西营田。
去时里正与裹头，归来头白还戍边。
边亭流血成海水，武皇开边意未已。
君不闻，汉家山东二百州，千村万落生荆杞。
纵有健妇把锄犁，禾生陇亩无东西。
况复秦兵耐苦战，被驱不异犬与鸡。
长者虽有问，役夫敢申恨？
且如今年冬，未休关西卒。
县官急索租，租税从何出。
信知生男恶，反是生女好。
生女犹得嫁比邻，生男埋没随百草。
君不见，青海头，古来白骨无人收。
新鬼烦冤旧鬼哭，天阴雨湿声啾啾。
%
[32m《丽人行》[m
[33m作者：杜甫[m
三月三日天气新，长安水边多丽人。
态浓意远淑且真，肌理细腻骨肉匀。
绣罗衣裳照暮春，蹙金孔雀银麒麟。
头上何所有，翠微盍叶垂鬓唇。
背后何所见，珠压腰[衤及]稳称身。
就中云幕椒房亲，赐名大国虢与秦。
紫驼之峰出翠釜，水晶之盘行素鳞。
犀箸厌饫久未下，鸾刀缕切空纷纶。
黄门飞鞚不动尘，御厨络绎送八珍。
箫鼓哀吟感鬼神，宾从杂沓实要津。
后来鞍马何逡巡，当轩下马入锦茵。
杨花雪落覆白苹，青鸟飞去衔红巾。
灸手可热势绝伦，慎莫近前丞相嗔。
%
[32m《哀江头》[m
[33m作者：杜甫[m
少陵野老吞声哭，春日潜行曲江曲。
江头宫殿锁千门，细柳新蒲为谁绿。
忆昔霓旌下南苑，苑中景物生颜色。
昭阳殿里第一人，同辇随君侍君侧。
辇前才人带弓箭，白马嚼啮黄金勒。
翻身向天仰射云，一箭正坠双飞翼。
明眸皓齿今何在，血污游魂归不得，
清渭东流剑阁深，去住彼此无消息。
人生有情泪沾臆，江水江花岂终极。
黄昏胡骑尘满城，欲往城南望城北。
%
[32m《哀王孙》[m
[33m作者：杜甫[m
长安城头头白乌，夜飞延秋门上呼。
又向人家啄大屋，屋底达官走避胡。
金鞭断折九马死，骨肉不待同驰驱。
腰下宝玦青珊瑚，可怜王孙泣路隅。
问之不肯道姓名，但道困苦乞为奴。
已经百日窜荆棘，身上无有完肌肤。
高帝子孙尽隆准，龙种自与常人殊。
豺狼在邑龙在野，王孙善保千金躯。
不敢长语临交衢，且为王孙立斯须。
昨夜东风吹血腥，东来橐驼满旧都。
朔方健儿好身手，昔何勇锐今何愚。
窃闻天子已传位，圣德北服南单于。
花门剺面请雪耻，慎勿出口他人狙。
哀哉王孙慎勿疏，五陵佳气无时无。
%
[32m《洛阳女儿行》[m
[33m作者：王维[m
洛阳女儿对门居，才可容颜十五余。
良人玉勒乘骢马，侍女金盘脍鲤鱼。
画阁朱楼尽相望，红桃绿柳垂檐向。
罗帏送上七香车，宝扇迎归九华帐。
狂夫富贵在青春，意气骄奢剧季伦。
自怜碧玉亲教舞，不惜珊瑚持与人。
春窗曙灭九微火，九微片片飞花琐。
戏罢曾无理曲时，妆成只是熏香坐。
城中相识尽繁华，日夜经过赵李家。
谁怜越女颜如玉，贫贱江头自浣沙。
%
[32m《老将行》[m
[33m作者：王维[m
少年十五二十时，步行夺得胡马骑。
射杀山中白额虎，肯数邺下黄须儿。
一身转战三千里，一剑曾当百万师。
汉兵奋迅如霹雳，虏骑奔腾畏蒺藜。
卫青不败由天幸，李广无功缘数奇。
自从弃置便衰朽，世事蹉跎成白首。
昔时飞箭无全目，今日垂杨生左肘。
路傍时卖故侯瓜，门前学种先生柳。
苍茫古木连穷巷，寥落寒山对虚牖。
誓令疏勒出飞泉，不似颍川空使酒。
贺兰山下阵如云，羽檄交驰日夕闻。
节使三河募年少，诏书五道出将军。
试拂铁衣如雪色，聊持宝剑动星文。
愿得燕弓射天将，耻令越甲鸣吾君。
莫嫌旧日云中守，犹堪一战取功勋。
%
[32m《桃源行》[m
[33m作者：王维[m
渔舟逐水爱山春，两岸桃花夹去津。
坐看红树不知远，行尽青溪忽视人。
山口潜行始隈隩，山开旷望旋平陆。
遥看一处攒云树，近入千家散花竹。
樵客初传汉姓名，居人未改秦衣服。
居人共住武陵源，还从物外起田园。
月明松下房栊静，日出云中鸡犬喧。
惊闻俗客争来集，竞引还家问都邑。
平明闾巷扫花开，薄暮渔樵乘水入。
初因避地去人间，及至成仙遂不还。
峡里谁知有人事，世中遥望空云山。
不疑灵境难闻见，尘心未尽思乡县。
出洞无论隔山水，辞家终拟长游衍。
自谓经过旧不迷，安知峰壑今来变。
当时只记入山深，青溪几曲到云林。
春来遍是桃花水，不辨仙源何处寻。
%
[32m《蜀道难》[m
[33m作者：李白[m
噫吁嚱，危呼高哉！
蜀道之难难于上青天。
蚕丛及鱼凫，开国何茫然。
尔来四万八千岁，始与秦塞通人烟。
西当太白有鸟道，可以横绝峨嵋巅。
地崩山摧壮士死，然后天梯石栈相钩连。
上有六龙回日之高标，下有冲波逆折之回川。
黄鹤之飞尚不得，猿猱欲度愁攀缘。
青泥何盘盘，百步九折萦岩峦。
扪参历井仰胁息，以手抚膺坐长叹。
问君西游何时还，畏途巉岩不可攀。
但见悲鸟号古木，雄飞雌从绕林间。
又闻子规啼夜月，愁空山。
蜀道之难难于上青天，使人听此凋朱颜。
连峰去天不盈尺，枯松倒挂倚绝壁。
飞湍瀑流争喧豗，石冰崖转石万壑雷。
其险也若此，嗟尔远道之人，胡为呼来哉。
剑阁峥嵘而崔嵬，一夫当关，万夫莫开。
所守或匪亲，化为狼与豺。
朝避猛虎，夕避长蛇。
磨牙吮血，杀人如麻。
锦城虽云乐，不如早还家。
蜀道之难难于上青天，侧身西望长咨嗟。
%
[32m《长相思・其一》[m
[33m作者：李白[m
长相思，在长安。
络纬秋啼金井阑，微霜凄凄簟色寒。
孤灯不明思欲绝，卷帷望月空长叹。
美人如花隔云端，上有青冥之高天，下有渌水之波澜。
天长地远魂飞苦，梦魂不到关山难。
长相思，摧心肝。
%
[32m《长相思・其二》[m
[33m作者：李白[m
日色欲尽花含烟，月明欲素愁不眠。
赵瑟初停凤凰柱，蜀琴欲奏鸳鸯弦。
此曲有意无人传，愿随春风寄燕然。
忆君迢迢隔青天，昔日横波目，今作流泪泉。
不信妾断肠，归来看取明镜前。
%
[32m《行路难》[m
[33m作者：李白[m
金樽清酒斗十千，玉盘珍馐直万钱。
停杯投箸不能食，拔剑四顾心茫然。
欲渡黄河冰塞川，将登太行雪暗天。
闲来垂钓坐溪上，忽复乘舟梦日边。
行路难，行路难，多歧路，今安在。
长风破浪会有时，直挂云帆济沧海。
%
[32m《将进酒》[m
[33m作者：李白[m
君不见，黄河之水天上来，奔流到海不复回。
君不见，高堂明镜悲白发，朝如青丝暮成雪。
人生得意须尽欢，莫使金樽空对月。
天生我材必有用，千金散尽还复来。
烹羊宰牛且为乐，会须一饮三百杯。
岑夫子，丹丘生，将进酒，君莫停。
与君歌一曲，请君为我侧耳听。
钟鼓馔玉不足贵，但愿长醉不愿醒。
古来圣贤皆寂寞，惟有饮者留其名。
陈王昔时宴平乐，斗酒十千恣欢谑。
主人何为言少钱，径须沽取对君酌。
五花马，千金裘，呼儿将出换美酒，
与尔同销万古愁。
%
[32m《经邹鲁祭孔子而叹之》[m
[33m作者：唐玄宗[m
夫子何为者，栖栖一代中。
地犹鄹氏邑，宅即鲁王宫。
叹凤嗟身否，伤麟怨道穷。
今看两楹奠，当与梦时同。
%
[32m《寄左省杜拾遗》[m
[33m作者：岑参[m
联步趋丹陛，分曹限紫微。
晓随天仗入，暮惹御香归。
白发悲花落，青云羡鸟飞。
圣朝无阙事，自觉谏书稀。
%
[32m《赠孟浩然》[m
[33m作者：李白[m
吾爱孟夫子，风流天下闻。
红颜弃轩冕，白首卧松云。
醉月频中圣，迷花不事君。
高山安可仰，徒此揖清芬。
%
[32m《渡荆门送别》[m
[33m作者：李白[m
渡远荆门外，来从楚国游。
山随平野尽，江入大荒流。
月下飞天镜，云生结海楼。
仍怜故乡水，万里送行舟。
%
[32m《送友人》[m
[33m作者：李白[m
青山横北郭，白水绕东城。
此地一为别，孤蓬万里征。
浮云游子意，落日故人情。
挥手自兹去，萧萧班马鸣。
%
[32m《听蜀僧浚弹琴》[m
[33m作者：李白[m
蜀僧抱绿绮，西下峨嵋峰。
为我一挥手，如听万壑松。
客心洗流水，余响入霜钟。
不觉碧山暮，秋云暗几重。
%
[32m《夜泊牛渚怀古》[m
[33m作者：李白[m
牛渚西江夜，青天无片云。
登舟望秋月，空忆谢将军。
余亦能高咏，斯人不可闻。
明朝挂帆去，枫叶落纷纷。
%
[32m《春望》[m
[33m作者：杜甫[m
国破山河在，城春草木深。
感时花溅泪，恨别鸟惊心。
烽火连三月，家书抵万金。
白头搔更短，浑欲不胜簪。
%
[32m《月夜》[m
[33m作者：杜甫[m
今夜鄜州月，闺中只独看。
遥怜小儿女，未解忆长安。
香雾云鬟湿，清辉玉臂寒。
何时倚虚幌，双照泪痕干！
%
[32m《春宿左省》[m
[33m作者：杜甫[m
花隐掖垣暮，啾啾栖鸟过。
星临万户动，月傍九霄多。
不寝听金钥，因风想玉珂。
明朝有封事，数问夜如何？
%
[32m《至德二载,甫自京金光门出,间道归凤翔,乾元初从左拾遗移华州掾,与亲故别,因出此门,有悲往事》[m
[33m作者：杜甫[m
此道昔归顺，西郊胡正繁。
至今残破胆，应有未招魂。
近得归京邑，移官岂至尊。
无才日衰老，驻马望千门。
%
[32m《望月怀远》[m
[33m作者：张九龄[m
海上生明月，天涯共此时。
情人怨遥夜，竟夕起相思。
灭烛怜光满，披衣觉露滋。
不堪盈手赠，还寝梦佳期。
%
[32m《月夜忆舍弟》[m
[33m作者：杜甫[m
戌鼓断人行，秋边一雁声。
露从今夜白，月是故乡明。
有弟皆分散，无家问死生。
寄书长不达，况乃未休兵。
%
[32m《天末怀李白》[m
[33m作者：杜甫[m
凉风起天末，君子意如何。
鸿雁几时到，江湖秋水多。
文章憎命达，魑魅喜人过。
应共冤魂语，投诗赠汨罗。
%
[32m《奉济驿重送严公四韵》[m
[33m作者：杜甫[m
远送从此别，青山空复情。
几时杯重把，昨夜月同行。
列郡讴歌惜，三朝出入荣。
江村独归处，寂寞养残生。
%
[32m《别房太尉墓》[m
[33m作者：杜甫[m
他乡复行役，驻马别孤坟。
近泪无干土，低空有断云。
对棋陪谢傅，把剑觅徐君。
唯见林花落，莺啼送客闻。
%
[32m《旅夜书怀》[m
[33m作者：杜甫[m
细草微风岸，危樯独夜舟。
星垂平野阔，月涌大江流。
名岂文章著，官应老病休，
飘飘何所似，天地一沙鸥。
%
[32m《登岳阳楼》[m
[33m作者：杜甫[m
昔闻洞庭水，今上岳阳楼。
吴楚东南坼，乾坤日夜浮。
亲朋无一字，老病有孤舟。
戎马关山北，凭轩涕泗流。
%
[32m《辋川闲居赠裴秀才迪》[m
[33m作者：王维[m
寒山转苍翠，秋水日潺湲。
倚杖柴门外，临风听暮蝉。
渡头余落日，墟里上孤烟。
复值接舆醉，狂歌五柳前。
%
[32m《山居秋暝》[m
[33m作者：王维[m
空山新雨后，天气晚来秋。
明月松间照，清泉石上流。
竹喧归浣女，莲动下渔舟。
随意春芳歇，王孙自可留。
%
[32m《归嵩山作》[m
[33m作者：王维[m
清川带长薄，车马去闲闲。
流水如有意，暮禽相与还。
荒城临古渡，落日满秋山。
迢递嵩高下，归来且闭关。
%
[32m《终南山》[m
[33m作者：王维[m
太乙近天都，连山到海隅。
白云回望合，青霭入看无。
分野中峰变，阴晴众壑殊。
欲投人处宿，隔水问樵夫。
%
[32m《送杜少府之任蜀州》[m
[33m作者：王勃[m
城阙辅三秦，风烟望五津。
与君离别意，同是宦游人。
海内存知己，天涯若比邻。
无为在岐路，儿女共沾巾。
%
[32m《酬张少府》[m
[33m作者：王维[m
晚年惟好静，万事不关心。
自顾无长策，空知返旧林。
松风吹解带，山月照弹琴。
君问穷通理，渔歌入浦深。
%
[32m《过香积寺》[m
[33m作者：王维[m
不知香积寺，数里入云峰。
古木无人径，深山何处钟。
泉声咽危石，日色冷青松。
薄暮空潭曲，安禅制毒龙。
%
[32m《送梓州李使君》[m
[33m作者：王维[m
万壑树参天，千山响杜鹃。
山中一夜雨，树杪百重泉。
汉女输橦布，巴人讼芋田。
文翁翻教授，不敢倚先贤。
%
[32m《汉江临泛》[m
[33m作者：王维[m
楚塞三湘接，荆门九派通。
江流天地外，山色有无中。
郡邑浮前浦，波澜动远空。
襄阳好风日，留醉与山翁。
%
[32m《终南别业》[m
[33m作者：王维[m
中岁颇好道，晚家南山陲。
兴来每独往，胜事空自知。
行到水穷处，坐看云起时。
偶然值林叟，谈笑无还期。
%
[32m《临洞庭上张丞相》[m
[33m作者：孟浩然[m
八月湖水平，涵虚混太清。
气蒸云梦泽，波撼岳阳城。
欲济无舟楫，端居耻圣明。
坐观垂钓者，徒有羡鱼情。
%
[32m《与诸子登岘山》[m
[33m作者：孟浩然[m
人事有代谢，往来成古今。
江山留胜迹，我辈复登临。
水落鱼梁浅，天寒梦泽深。
羊公碑尚在，读罢泪沾巾。
%
[32m《宴梅道士山房》[m
[33m作者：孟浩然[m
林卧愁春尽，搴帷见物华。
忽逢青鸟使，邀入赤松家。
金灶初开火，仙桃正发花。
童颜若可驻，何惜醉流霞。
%
[32m《岁暮归南山》[m
[33m作者：孟浩然[m
北阙休上书，南山归敝庐。
不才明主弃，多病故人疏。
白发催年老，青阳逼岁除。
永怀愁不寐，松月夜窗虚。
%
[32m《过故人庄》[m
[33m作者：孟浩然[m
故人具鸡黍，邀我至田家。
绿树村边合，青山郭外斜。
开轩面场圃，把酒话桑麻。
待到重阳日，还来就菊花。
%
[32m《在狱咏蝉・并序》[m
[33m作者：骆宾王[m
余禁所禁垣西，是法厅事也，有古槐数株焉。
虽生意可知，同殷仲文之古树；而听讼斯在，即周召伯之甘棠，
每至夕照低阴，秋蝉疏引，发声幽息，有切尝闻，岂人心异于曩时，将虫响悲于前听？
嗟乎，声以动容，德以象贤。
故洁其身也，禀君子达人之高行；
蜕其皮也，有仙都羽化之灵姿。
候时而来，顺阴阳之数；
应节为变，审藏用之机。
有目斯开，不以道昏而昧其视；
有翼自薄，不以俗厚而易其真。
吟乔树之微风，韵姿天纵；
饮高秋之坠露，清畏人知。
仆失路艰虞，遭时徽纆。
不哀伤而自怨，未摇落而先衰。
闻蟪蛄之流声，悟平反之已奏；
见螳螂之抱影，怯危机之未安。
感而缀诗，贻诸知己。
庶情沿物应，哀弱羽之飘零；
道寄人知，悯余声之寂寞。
非谓文墨，取代幽忧云尔。
���
西陆蝉声唱，南冠客思深。
不堪玄鬓影，来对白头吟。
露重飞难进，风多响易沉。
无人信高洁，谁为表予心。
%
[32m《秦中感秋寄远上人》[m
[33m作者：孟浩然[m
一丘常欲卧，三径苦无资。
北土非吾愿，东林怀我师。
黄金燃桂尽，壮志逐年衰。
日夕凉风至，闻蝉但益悲。
%
[32m《宿桐庐江寄广陵旧游》[m
[33m作者：孟浩然[m
山暝听猿愁，沧江急夜流。
风鸣两岸叶，月照一孤舟。
建德非吾土，维扬忆旧游。
还将两行泪，遥寄海西头。
%
[32m《留别王维》[m
[33m作者：孟浩然[m
寂寂竟何待，朝朝空自归。
欲寻芳草去，惜与故人违。
当路谁相假，知音世所稀。
只应守寂寞，还掩故园扉。
%
[32m《早寒江上有怀》[m
[33m作者：孟浩然[m
木落雁南渡，北风江上寒。
我家襄水曲，遥隔楚云端。
乡泪客中尽，孤帆天际看。
迷津欲有问，平海夕漫漫。
%
[32m《秋日登吴公台上寺远眺》[m
[33m作者：刘长卿[m
古台摇落后，秋入望乡心。
野寺来人少，云峰隔水深。
夕阳依旧垒，寒磬满空林。
惆怅南朝事，长江独自今。
%
[32m《送李中丞归汉阳别业》[m
[33m作者：刘长卿[m
流落征南将，曾驱十万师。
罢官无旧业，老去恋明时。
独立三边静，轻生一剑知，
茫茫江汉上，日暮欲何之。
%
[32m《饯别王十一南游》[m
[33m作者：刘长卿[m
望君烟水阔，浑手泪沾巾。
飞鸟没何处，青山空向人。
长江一帆远，落日五湖春。
谁见汀洲上，相思愁白苹。
%
[32m《寻南溪常山道人隐居》[m
[33m作者：刘长卿[m
一路经行处，莓苔见屐痕。
白云依静渚，芳草闭闲门。
过雨看松色，随山到水源。
溪花与禅意，相对亦忘言。
%
[32m《新年作》[m
[33m作者：刘长卿[m
乡心新岁切，天畔独潸然。
老至居人下，春归在客先。
岭猿同旦暮，江柳共风烟。
已似长沙傅，从今又几年。
%
[32m《送僧归日本》[m
[33m作者：钱起[m
上国随缘住，来途若梦行。
浮天沧海远，去世法舟轻。
水月通禅寂，鱼龙听梵声。
惟怜一灯影，万里眼中明。
%
[32m《和晋陵陆丞相早春游望》[m
[33m作者：杜审言[m
独有宦游人，偏惊物候新。
云霞出海曙，梅柳渡江春。
淑气催黄鸟，晴光转绿苹。
忽闻歌古调，归思欲沾襟。
%
[32m《谷口书斋寄杨补阙》[m
[33m作者：钱起[m
泉壑带茅茨，云霞生薜帷。
竹怜新雨后，山爱夕阳时。
闲鹭栖常早，秋花落更迟。
家僮扫罗径，昨与故人期。
%
[32m《淮上喜会梁川故人》[m
[33m作者：韦应物[m
江汉曾为客，相逢每醉还。
浮云一别后，流水十年间。
欢笑情如旧，萧疏鬓已斑。
何因北归去，淮上对秋山。
%
[32m《赋得暮雨送李胄》[m
[33m作者：韦应物[m
楚江微雨里，建业暮钟时。
漠漠帆来重，冥冥鸟去迟。
海门深不见，浦树远含滋。
相送情无限，沾襟比散丝。
%
[32m《酬程延秋夜即事见赠》[m
[33m作者：韩翃[m
长簟迎风早，空城澹月华。
星河秋一雁，砧杵夜千家。
节候看应晚，心期卧已赊。
向来吟秀句，不觉已鸣鸦。
%
[32m《阙题》[m
[33m作者：刘脊虚[m
道由白云尽，春与清溪长。
时有落花至，远随流水香。
闲门向山路，深柳读书堂。
幽映每白日，清辉照衣裳。
%
[32m《江乡故人偶集客舍》[m
[33m作者：戴叔伦[m
天秋月又满，城阙夜千重。
还作江南会，翻疑梦里逢。
风枝惊暗鹊，露草覆寒虫。
羁旅长堪醉，相留畏晓钟。
%
[32m《送李端》[m
[33m作者：卢伦[m
故关衰草遍，离别正堪悲。
路出寒云外，人归暮雪时。
少孤为客早，多难识君迟。
掩泣空相向，风尘何所期。
%
[32m《喜见外弟又言别》[m
[33m作者：李益[m
十年离乱后，长大一相逢，
问姓惊初见，称名忆旧容。
别来沧海事，语罢暮天钟。
明日巴陵道，秋山又几重。
%
[32m《云阳馆与韩绅宿别》[m
[33m作者：司空曙[m
故人江海别，几度隔山川。
乍见翻疑梦，相悲各问年。
孤灯寒照雨，深竹暗浮烟。
更有明朝恨，离杯惜共传。
%
[32m《喜见外弟卢纶见宿》[m
[33m作者：司空曙[m
静夜四无邻，荒居旧业贫。
雨中黄叶树，灯下白头人。
以我独沉久，愧君相见频。
平生自有分，况是霍家亲。
%
[32m《杂诗》[m
[33m作者：沈佺期[m
闻道黄龙戌，频年不解兵。
可怜闺里月，长在汉家营。
少妇今春意，良人昨夜情。
谁能将旗鼓，一为取龙城。
%
[32m《贼平后送人北归》[m
[33m作者：司空曙[m
世乱同南去，时清独北还。
他乡生白发，旧国见青山。
晓月过残垒，繁星宿故关。
寒禽与衰草，处处伴愁颜。
%
[32m《蜀先主庙》[m
[33m作者：刘禹锡[m
天地英雄气，千秋尚凛然。
势分三足鼎，业复五铢钱。
得相能开国，生儿不象贤。
凄凉蜀故妓，来舞魏宫前。
%
[32m《没蕃故人》[m
[33m作者：张藉[m
前年戌月支，城下没全师。
蕃汉断消息，死生长别离。
无人收废帐，归马识残旗。
欲祭疑君在，天涯哭此时。
%
[32m《草》[m
[33m作者：白居易[m
离离原上草，一岁一枯荣。
野火烧不尽，春风吹又生。
远芳侵古道，晴翠接荒城。
又送王孙去，萋萋满别情。
%
[32m《旅宿》[m
[33m作者：杜牧[m
旅馆无良伴，凝情自悄然。
寒灯思旧事，断雁警愁眠。
远梦归侵晓，家书到隔年。
沧江好烟月，门系钓鱼船。
%
[32m《秋日赴阙题潼关驿楼》[m
[33m作者：许浑[m
红叶晚萧萧，长亭酒一瓢。
残云归太华，疏雨过中条。
树色随关迥，河声入海遥。
帝乡明日到，犹自梦渔樵。
%
[32m《早秋》[m
[33m作者：许浑[m
遥夜泛清瑟，西风生翠萝。
残萤栖玉露，早雁拂金河。
高树晓还密，远山晴更多。
淮南一叶下，自觉洞庭波。
%
[32m《蝉》[m
[33m作者：李商隐[m
本以高难饱，徒劳恨费声。
五更疏欲断，一树碧无情。
薄宦梗犹泛，故园芜已平。
烦君最相警，我亦举家清。
%
[32m《风雨》[m
[33m作者：李商隐[m
凄凉宝剑篇，羁泊欲穷年。
黄叶仍风雨，青楼自管弦。
新知遭薄俗，旧好隔良缘。
心断新丰酒，销愁又几千。
%
[32m《落花》[m
[33m作者：李商隐[m
高阁客竟去，小园花乱飞。
参差连曲陌，迢递送斜晖。
肠断未忍扫，眼穿仍欲归。
芳心向春尽，所得是沾衣。
%
[32m《题大庾岭北驿》[m
[33m作者：宋之问[m
阳月南飞雁，传闻至此回。
我行殊未已，何日复归来。
江静潮初落，林昏瘴不开，
明朝望乡处，应见陇头梅。
%
[32m《凉思》[m
[33m作者：李商隐[m
客去波平槛，蝉休露满枝。
永怀当此节，倚立自移时。
北斗兼春远，南陵寓使迟。
天涯占梦数，疑误有新知。
%
[32m《北青萝》[m
[33m作者：李商隐[m
残阳西入崦，茅屋访孤僧。
落叶人何在，寒云路几层。
独敲初夜磬，闲倚一枝藤。
世界微尘里，吾宁爱与憎。
%
[32m《送人东游》[m
[33m作者：温庭筠[m
荒戌落黄叶，浩然离故关。
高风汉阳渡，初日郢门山。
江上几人在，天涯孤棹还。
何当重相见，樽酒慰离颜。
%
[32m《灞上秋居》[m
[33m作者：马戴[m
灞原风雨定，晚见雁行频。
落叶他乡树，寒灯独夜人。
空园白露滴，孤壁野僧邻。
寄卧郊扉久，何年致此身。
%
[32m《楚江怀古》[m
[33m作者：马戴[m
露气寒光集，微阳下楚丘。
猿啼洞庭树，人在木兰舟。
广泽生明月，苍山夹乱流。
云中君不见，竟夕自悲秋。
%
[32m《书边事》[m
[33m作者：张乔[m
调角断清秋，征人倚戌楼。
春风对青冢，白日落梁州。
大漠无兵阻，穷边有客游。
蕃情似此水，长愿向南流。
%
[32m《除夜有怀》[m
[33m作者：崔涂[m
迢递三巴路，羁危万里身。
乱山残雪夜，孤烛异乡人。
渐与骨肉远，转于僮仆亲。
那堪正漂泊，明日岁华新。
%
[32m《孤雁》[m
[33m作者：崔涂[m
几行归塞尽，念尔独何之。
暮雨相呼失，寒塘欲下迟。
渚云低暗度，关月冷相随。
未必逢矰缴，孤飞自可疑。
%
[32m《春宫怨》[m
[33m作者：杜荀鹤[m
早被婵娟误，欲归临镜慵。
承恩不在貌，教妾若为容。
风暖鸟声碎，日高花影重。
年年越溪女，相忆采芙蓉。
%
[32m《章台夜思》[m
[33m作者：韦庄[m
清瑟怨遥夜，绕弦风雨哀。
孤灯闻楚角，残月下章台。
芳草已云暮，故人殊未来。
乡书不可寄，秋雁又南回。
%
[32m《次北固山下》[m
[33m作者：王湾[m
客路青山下，行舟绿水前。
潮平两岸阔，风正一帆悬。
海日生残夜，江春入旧年。
乡书何处达，归雁洛阳边。
%
[32m《寻陆鸿渐不遇》[m
[33m作者：僧皎然[m
移家虽带郭，野径入桑麻。
近种篱边菊，秋来未著花。
扣门无犬吠，欲去问西家。
报道山中去，归来每日斜。
%
[32m《破山寺后禅院》[m
[33m作者：常建[m
清晨入古寺，初日照高林。
曲径通幽处，禅房花木深。
山光悦鸟性，潭影空人心。
万籁此俱寂，惟闻钟磬音。
%
[32m《黄鹤楼》[m
[33m作者：崔颢[m
昔人已乘黄鹤去，此地空余黄鹤楼。
黄鹤一去不复返，白云千载空悠悠。
晴川历历汉阳树，芳草萋萋鹦鹉洲。
日暮乡关何处是，烟波江上使人愁。
%
[32m《奉和圣制从蓬莱向兴庆阁道中留春雨中春望之作应制》[m
[33m作者：王维[m
渭水自萦秦塞曲，黄山旧绕汉宫斜。
銮舆迥出千门柳，阁道回看上苑花。
云里帝城双凤阙，雨中春树万人家。
为乘阳气行时令，不是宸游玩物华。
%
[32m《积雨辋川庄作》[m
[33m作者：王维[m
积雨空林烟火迟，蒸藜炊黍饷东菑。
漠漠水田飞白鹭，阴阴夏木啭黄鹂。
山中习静观朝槿，松下清斋折露葵。
野老与人争席罢，海鸥何事更相疑。
%
[32m《赠郭给事》[m
[33m作者：王维[m
洞门高阁霭余晖，桃李阴阴柳絮飞。
禁里疏钟官舍晚，省中啼鸟吏人稀。
晨摇玉佩趋金殿，夕奉天书拜琐闱。
强欲从君无那老，将因卧病解朝衣。
%
[32m《蜀相》[m
[33m作者：杜甫[m
丞相祠堂何处寻，锦官城外柏森森。
映阶碧草自春色，隔叶黄鹂空好音。
三顾频烦天下计，两朝开济老臣心。
出师未捷身先死，长使英雄泪满襟。
%
[32m《客至》[m
[33m作者：杜甫[m
舍南舍北皆春水，但见群鸥日日来。
花径不曾缘客扫，蓬门今始为君开。
盘飧市远无兼味，樽酒家贫只旧醅。
肯与邻翁相对饮，隔离呼取尽余杯。
%
[32m《野望》[m
[33m作者：杜甫[m
西山白雪三城戍，南浦清江万里桥。
海内风尘诸弟隔，天涯涕泪一身遥。
惟将迟暮供多病，未有涓埃答圣朝。
跨马出郊时极目，不堪人事日萧条。
%
[32m《闻官军收河南河北》[m
[33m作者：杜甫[m
剑外忽传收蓟北，初闻涕泪满衣裳。
却看妻子愁何在，漫卷诗书喜欲狂。
白日放歌须纵酒，青春作伴好还乡。
即从巴峡穿巫峡，便下襄阳向洛阳。
%
[32m《登高》[m
[33m作者：杜甫[m
风急天高猿啸哀，渚清沙白鸟飞回。
无边落木萧萧下，不尽长江滚滚来。
万里悲秋常作客，百年多病独登台。
艰难苦恨繁霜鬓，潦倒新停浊酒杯。
%
[32m《登楼》[m
[33m作者：杜甫[m
花近高楼伤客心，万方多难此登临。
锦江春色来天地，玉垒浮云变古今。
北极朝廷终不改，西山寇盗莫相侵。
可怜后主还祠庙，日暮聊为梁父吟。
%
[32m《宿府》[m
[33m作者：杜甫[m
清秋幕府井梧寒，独宿江城蜡炬残。
永夜角声悲自语，中庭月色好谁看。
风尘荏苒音书绝，关塞萧条行路难。
已忍伶俜十年事，强移栖息一枝安。
%
[32m《行经华阴》[m
[33m作者：崔颢[m
岧峣太华俯咸京，天外三峰削不成。
武帝祠前云欲散，仙人掌上雨初晴。
河山北枕秦关险，驿路西连汉畤平。
借问路旁名利客，何如此处学长生。
%
[32m《阁夜》[m
[33m作者：杜甫[m
岁暮阴阳催短景，天涯霜雪霁寒宵。
五更鼓角声悲壮，三峡星河影动摇。
野哭几家闻战伐，夷歌数处起渔樵。
卧龙跃马终黄土，人事音书漫寂寥。
%
[32m《咏怀古迹・其一》[m
[33m作者：杜甫[m
支离东北风尘际，飘泊西南天地间。
三峡楼台淹日月，五溪衣服共云山。
羯胡事主终无赖，词客哀时且未还。
庾信平生最萧瑟，暮年诗赋动江关。
%
[32m《咏怀古迹・其二》[m
[33m作者：杜甫[m
摇落深知宋玉悲，风流儒雅亦吾师。
怅望千秋一洒泪，萧条异代不同时。
江山故宅空文藻，云雨荒台岂梦思。
最是楚宫俱泯灭，舟人指点到今疑。
%
[32m《咏怀古迹・其三》[m
[33m作者：杜甫[m
群山万壑赴荆门，生长明妃尚有村。
一去紫台连朔漠，独留青冢向黄昏，
画图省识春风面，环佩空归月夜魂。
千载琵琶作胡语，分明怨恨曲中论。
%
[32m《咏怀古迹・其四》[m
[33m作者：杜甫[m
蜀主征吴幸三峡，崩年亦在永安宫。
翠华想象空山里，玉殿虚无野寺中。
古庙杉松巢水鹤，岁时伏腊走村翁。
武侯祠屋常邻近，一体君臣祭祀同。
%
[32m《咏怀古迹・其五》[m
[33m作者：杜甫[m
诸葛大名垂宇宙，宗臣遣像肃清高。
三分割据纡筹策，万古云霄一羽毛。
伯仲之间见伊吕，指挥若定失萧曹。
运移汉祚终难复，志决身歼军务劳。
%
[32m《江州重别薛六柳八二员外》[m
[33m作者：刘长卿[m
生涯岂料承优诏，世事空知学醉歌。
江上月明胡雁过，淮南木落楚山多。
寄身且喜沧洲近，顾影无如白发何。
今日龙钟人共老，愧君犹遣慎风波。
%
[32m《长沙过贾谊宅》[m
[33m作者：刘长卿[m
三年谪宦此栖迟，万古惟留楚客悲。
秋草独寻人去后，寒林空见日斜时。
汉文有道恩犹薄，湘水无情吊岂知。
寂寂江山摇落处，怜君何事到天涯。
%
[32m《自夏口至鹦鹉洲夕望岳阳寄源中丞》[m
[33m作者：刘长卿[m
汀洲无浪复无烟，楚客相思益渺然。
汉口夕阳斜渡鸟，洞庭秋水远连天。
孤城背岭寒吹角，独树临江夜泊船。
贾谊上书忧汉室，长沙谪去古今怜。
%
[32m《赠阙下裴舍人》[m
[33m作者：钱起[m
二月黄鹂飞上林，春城紫禁晓阴阴。
长乐钟声花外尽，龙池柳色雨中深。
阳和不散穷途恨，霄汉常悬捧日心。
献赋十年犹未遇，羞将白发对华簪。
%
[32m《望蓟门》[m
[33m作者：祖咏[m
燕台一去客心惊，笳鼓喧喧汉将营。
万里寒光生积雪，三边曙色动危旌，
沙场烽火侵胡月，海畔云山拥蓟城。
少小虽非投笔吏，论功还欲请长缨。
%
[32m《寄李儋元锡》[m
[33m作者：韦应物[m
去年花里逢君别，今日花开又一年。
世事茫茫难自料，春愁黯黯独成眠。
身多疾病思田里，邑有流亡愧俸钱。
闻道欲来相问讯，西楼望月几回圆。
%
[32m《同题仙游观》[m
[33m作者：韩翃[m
仙台初见五城楼，风物凄凄宿雨收。
山色遥连秦树晚，砧声近报汉宫秋。
疏松影落空坛静，细草香闲小洞幽。
何用别寻方外去，人间亦自有丹丘。
%
[32m《春思》[m
[33m作者：皇甫冉[m
莺啼燕语报新年，马邑龙堆路几千。
家住层城临汉苑，心随明月到胡天。
机中锦字论长恨，楼上花枝笑独眠。
为问元戎窦车骑，何时返旆勒燕然。
%
[32m《晚次鄂州》[m
[33m作者：卢纶[m
云开远见汉阳城，犹是孤帆一日程。
估客昼眠知浪静，舟人夜语觉潮生。
三湘愁鬓逢秋色，万里归心对月明。
旧业已随征战尽，更堪江上鼓鼙声。
%
[32m《登柳州城楼寄漳汀封连四州刺史》[m
[33m作者：柳宗元[m
城上高楼接大荒，海天愁思正茫茫。
惊风乱飐芙蓉水。密雨斜侵薜荔墙。
岭树重遮千里目，江流曲似九回肠。
共来百越纹身地，犹是音书滞一乡。
%
[32m《西塞山怀古》[m
[33m作者：刘禹锡[m
王浚楼船下益州，金陵王气黯然收。
千寻铁锁沉江底，一片降幡出石头。
人世几回伤往事，山形依旧枕寒流。
从今四海为家日，故垒萧萧芦荻秋。
%
[32m《遣悲怀・其一》[m
[33m作者：元稹[m
谢公最小偏怜女，自嫁黔娄百事乖。
顾我无衣搜荩箧，泥他沽酒拔金钗。
野蔬充膳甘长藿，落叶添薪仰古槐。
今日俸钱过十万，与君营奠复营斋。
%
[32m《遣悲怀・其二》[m
[33m作者：元稹[m
昔日戏言身后事，今朝都到眼前来。
衣裳已施行看尽，针线犹存未忍开。
尚想旧情怜婢仆，也曾因梦送钱财。
诚知此恨人人有，贫贱夫妻百事哀。
%
[32m《遣悲怀・其三》[m
[33m作者：元稹[m
闲坐悲君亦自悲，百年多是几多时。
邓攸无子寻知命，潘岳悼亡犹费词。
同穴窅冥何所望，他生缘会更难期。
惟将终夜常开眼，报答平生未展眉。
%
[32m《自河南经乱,关内阻饥,兄弟离散,各在一处.因望月有感,聊书所怀,寄上浮梁大兄,于潜七兄,乌江十五兄,兼示符离及下邽弟妹》[m
[33m作者：白居易[m
时难年荒世业空，弟兄羁旅各西东。
田园寥落干戈后，骨肉流离道路中。
吊影分为千里雁，辞根散作九秋蓬。
共看明月应垂泪，一夜乡心五处同。
%
[32m《九月登望仙台呈刘明府容》[m
[33m作者：崔曙[m
汉文皇帝有高台，此日登临曙色开。
三晋云山皆北向，二陵风雨自东来。
关门令尹谁能识，河上仙翁去不回。
且欲近寻彭泽宰，陶然共醉菊花杯。
%
[32m《锦瑟》[m
[33m作者：李商隐[m
锦瑟无端五十弦，一弦一柱思华年。
庄生晓梦迷蝴蝶，望帝春心托杜鹃。
沧海月明珠有泪，蓝田日暖玉生烟。
此情可待成追忆，只是当时已惘然。
%
[32m《无题》[m
[33m作者：李商隐[m
昨夜星辰昨夜风，画楼西畔桂堂东。
身无彩凤双飞翼，心有灵犀一点通。
隔座送钩春酒暖，分曹射覆蜡灯红。
嗟余听鼓应官去，走马兰台类转蓬。
%
[32m《隋宫》[m
[33m作者：李商隐[m
紫泉宫殿锁烟霞，欲取芜城作帝家。
玉玺不缘归日角，锦帆应是到天涯。
于今腐草无萤火，终古垂杨有暮鸦。
地下若逢陈后主，岂宜重问后庭花。
%
[32m《无题・其一》[m
[33m作者：李商隐[m
来是空言去绝踪，月斜楼上五更钟。
梦为远别啼难唤，书被催成墨未浓。
蜡照半笼金翡翠，麝熏微度绣芙蓉。
刘郎已恨蓬山远，更隔蓬山一万重。
%
[32m《无题・其二》[m
[33m作者：李商隐[m
飒飒东风细雨来，芙蓉塘外有轻雷。
金蟾啮锁烧香入，玉虎牵丝汲井回。
贾氏窥帘韩掾少，宓妃留枕魏王才。
春心莫共花争发，一寸相思一寸灰。
%
[32m《筹笔驿》[m
[33m作者：李商隐[m
猿鸟犹疑畏简书，风云常为护储胥。
徒令上将挥神笔，终见降王走传车。
管乐有才原不忝，关张无命欲何如。
他年锦里经祠庙，梁父吟成恨有余。
%
[32m《无题》[m
[33m作者：李商隐[m
相见时难别亦难，东风无力百花残。
春蚕到死丝方尽，腊炬成灰泪始干。
晓镜但愁云鬓改，夜吟应觉月光寒。
蓬莱此去无多路，青鸟殷勤为探看。
%
[32m《春雨》[m
[33m作者：李商隐[m
怅卧新春白袷衣，白门寥落意多违。
红楼隔雨相望冷，珠箔飘灯独自归。
远路应悲春晼晚，残宵犹得梦依稀。
玉珰缄札何由达，万里云罗一雁飞。
%
[32m《无题・其一》[m
[33m作者：李商隐[m
凤尾香罗薄几重，碧文圆顶夜深缝。
扇裁月魄羞难掩，车走雷声语未通。
曾是寂寥金烬暗，断无消息石榴红。
斑骓只系垂杨岸，何处西南任好风。
%
[32m《无题・其二》[m
[33m作者：李商隐[m
重帏深下莫愁堂，卧后清宵细细长。
神女生涯原是梦，小姑居处本无郎。
风波不信菱枝弱，月露谁教桂叶香。
直道相思了无益，未妨惆怅是清狂。
%
[32m《送魏万之京》[m
[33m作者：李颀[m
朝闻游子唱骊歌，昨夜微霜初度河。
鸿雁不堪愁里听，云山况是客中过。
关城曙色催寒近，御苑砧声向晚多。
莫是长安行乐处，空令岁月易蹉跎。
%
[32m《利州南渡》[m
[33m作者：温庭筠[m
澹然空水对斜晖。曲岛苍茫接翠微。
波上马嘶看棹去，柳边人歇待船归。
数丛沙草群鸥散，万顷江田一鹭飞。
谁解乘舟寻范蠡，五湖烟水独忘机。
%
[32m《苏武庙》[m
[33m作者：温庭筠[m
苏武魂销汉使前，古祠高树两茫然。
云边雁断胡天月，陇上羊归塞草烟。
回日楼台非甲帐，去时冠剑是丁年。
茂陵不见封侯印，空向秋波哭逝川。
%
[32m《宫词》[m
[33m作者：薛逢[m
十二楼中尽晓妆，望仙楼上望君王。
锁衔金兽连环冷，水滴铜龙昼漏长。
云髻罢梳还对镜，罗衣欲换更添香。
遥窥正殿帘开处，袍袴宫人扫御床。
%
[32m《贫女》[m
[33m作者：秦韬玉[m
蓬门未识绮罗香，拟托良媒益自伤。
谁爱风流高格调，共怜时世俭梳妆。
敢将十指夸针巧，不把双眉斗画长。
苦恨年年压金线，为他人作嫁衣裳。
%
[32m《登金陵凤凰台》[m
[33m作者：李白[m
凤凰台上凤凰游，凤去台空江自流。
吴宫花草埋幽径，晋代衣冠成古丘。
三山半落青天外，二水中分白鹭洲。
总为浮云能蔽日，长安不见使人愁。
%
[32m《送李少府贬峡中王少府贬长沙》[m
[33m作者：高适[m
嗟君此别意如何，驻马衔杯问谪居。
巫峡啼猿数行泪，衡阳归雁几封书。
青枫江上秋帆远，白帝城边古木疏。
圣代即今多雨露，暂时分手莫踌躇。
%
[32m《奉和中书舍人贾至早朝大明宫》[m
[33m作者：岑参[m
鸡鸣紫陌曙光寒，莺啭皇州春色阑。
金阙晓钟开万户，玉阶仙仗拥千官。
花迎剑佩星初落，柳拂旌旗露未干。
独有凤凰池上客，阳春一曲和皆难。
%
[32m《和贾至舍人早朝大明宫之作》[m
[33m作者：王维[m
绛帻鸡人报晓筹，尚衣方进翠云裘。
九天阊阖开宫殿，万国衣冠拜冕旒。
日色才临仙掌动，香烟欲傍衮龙浮。
朝罢须裁五色诏，佩声归到凤池头。
%
[32m《古意呈补阙乔知之》[m
[33m作者：沈全期[m
卢家少妇郁金堂，海燕双栖玳瑁梁。
九月寒砧催木叶，十年征戍忆辽阳。
白浪河北音书断，丹凤城南秋夜长。
谁为含愁独不见，更教明月照流黄。
%
[32m《鹿柴》[m
[33m作者：王维[m
空山不见人，但闻人语响。
返影入深林，复照青苔上。
%
[32m《夜思》[m
[33m作者：李白[m
床前明月光，疑是地上霜。
举头望明月，低头思故乡。
%
[32m《怨情》[m
[33m作者：李白[m
美人卷珠帘，深坐蹙蛾眉。
但见泪痕湿，不知心恨谁。
%
[32m《八阵图》[m
[33m作者：杜甫[m
功盖三分国，名成八阵图。
江流石不转，遣恨失吞吴。
%
[32m《登鹳雀楼》[m
[33m作者：王之涣[m
白日依山尽，黄河入海流。
欲穷千里目，更上一层楼。
%
[32m《送灵澈》[m
[33m作者：刘长卿[m
苍苍竹林寺，杳杳钟声晚。
荷笠带斜阳，青山独归远。
%
[32m《弹琴》[m
[33m作者：刘长卿[m
泠泠七弦上，静听松风寒。
古调虽自爱，今人多不弹。
%
[32m《送上人》[m
[33m作者：刘长卿[m
孤云将野鹤，岂向人间住。
莫买沃洲山，时人已知处。
%
[32m《秋夜寄邱员外》[m
[33m作者：韦应物[m
怀君属秋夜，散步咏凉天。
空山松子落，幽人应未眠。
%
[32m《听筝》[m
[33m作者：李端[m
鸣筝金粟柱，素手玉房前。
欲得周郎顾，时时误拂弦。
%
[32m《新嫁娘》[m
[33m作者：王建[m
三日入厨下，洗手作羹汤。
未谙姑食性，先遣小姑尝。
%
[32m《竹里馆》[m
[33m作者：王维[m
独坐幽篁里，弹琴复长啸。
深林人不知，明月来相照。
%
[32m《玉台体》[m
[33m作者：权德舆[m
昨夜裙带解，今朝蟢子飞。
铅华不可弃，莫是藁砧归。
%
[32m《江雪》[m
[33m作者：柳宗元[m
千山鸟飞绝，万径人踪灭。
孤舟蓑笠翁，独钓寒江雪。
%
[32m《行宫》[m
[33m作者：元稹[m
寥落古行宫，宫花寂寞红。
白头宫女在，闲坐说玄宗。
%
[32m《问刘十九》[m
[33m作者：白居易[m
绿蚁新醅酒，红泥小火炉。
晚来天欲雪，能饮一杯无。
%
[32m《何满子》[m
[33m作者：张祜[m
故国三千里，深宫二十年。
一声何满子，双泪落君前。
%
[32m《登乐游原》[m
[33m作者：李商隐[m
向晚意不适，驱车登古原。
夕阳无限好，只是近黄昏。
%
[32m《寻隐者不遇》[m
[33m作者：贾岛[m
松下问童子，言师采药去。
只在此山中，云深不知处。
%
[32m《渡汉江》[m
[33m作者：李频[m
岭外音书绝，经冬复立春。
近乡情更怯，不敢问来人。
%
[32m《春怨》[m
[33m作者：金昌绪[m
打起黄莺儿，莫教枝上啼。
啼时惊妾梦，不得到辽西。
%
[32m《哥舒歌》[m
[33m作者：西鄙人[m
北斗七星高，哥舒夜带刀。
至今窥牧马，不敢过临洮。
%
[32m《送别》[m
[33m作者：王维[m
山中相送罢，日暮掩柴扉。
春草年年绿，王孙归不归。
%
[32m《相思》[m
[33m作者：王维[m
红豆生南国，春来发几枝。
愿君多采撷，此物最相思。
%
[32m《杂诗》[m
[33m作者：王维[m
君自故乡来，应知故乡事。
来日绮窗前，寒梅著花未。
%
[32m《送崔九》[m
[33m作者：裴迪[m
归山深浅去，须尽丘壑美。
莫学武陵人，暂游桃源里。
%
[32m《终南望余雪》[m
[33m作者：祖咏[m
终南阴岭秀，积雪浮云端。
林表明霁色，城中增暮寒。
%
[32m《宿建德江》[m
[33m作者：孟浩然[m
移舟泊烟渚，日暮客愁新。
野旷天低树，江清月近人。
%
[32m《春晓》[m
[33m作者：孟浩然[m
春眠不觉晓，处处闻啼鸟。
夜来风雨声，花落知多少。
%
[32m《长干行・其一》[m
[33m作者：崔颢[m
君家何处住，妾住在横塘。
停船暂借问，或恐是同乡。
%
[32m《长干行・其二》[m
[33m作者：崔颢[m
家临九江水，来去九江侧。
同是长干人，生小不相识。
%
[32m《玉阶怨》[m
[33m作者：李白[m
玉阶生白露，夜久侵罗袜。
却下水晶帘，玲珑望秋月。
%
[32m《塞下曲・其一》[m
[33m作者：卢纶[m
鹫翎金仆姑，燕尾绣蝥弧。
独立扬新令，千营共一呼。
%
[32m《塞下曲・其二》[m
[33m作者：卢纶[m
林暗草惊风，将军夜引弓。
平明寻白羽，没在石棱中。
%
[32m《塞下曲・其三》[m
[33m作者：卢纶[m
月黑雁飞高，单于夜遁逃。
欲将轻骑逐，大雪满弓刀。
%
[32m《塞下曲・其四》[m
[33m作者：卢纶[m
野幕蔽琼筵，羌戎贺劳旋。
醉和金甲舞。雷鼓动山川。
%
[32m《江南曲》[m
[33m作者：李益[m
嫁得瞿塘贾，朝朝误妾期。
早知潮有信，嫁与弄潮儿。
%
[32m《回乡偶书》[m
[33m作者：贺知章[m
少小离家老大回，乡音无改鬓毛催。
儿童相见不相识，笑问客从何处来。
%
[32m《逢入京使》[m
[33m作者：岑参[m
故园东望路漫漫，双袖龙钟泪不干。
马上相逢无纸笔，凭君传语报平安。
%
[32m《江南逢李龟年》[m
[33m作者：杜甫[m
岐王宅里寻常见，崔九堂前几度闻。
正是江南好风景，落花时节又逢君。
%
[32m《滁州西涧》[m
[33m作者：韦应物[m
独怜幽草涧边生，上有黄鹂深树鸣。
春潮带雨晚来急，野渡无人舟自横。
%
[32m《枫桥夜泊》[m
[33m作者：张继[m
月落乌啼霜满天，江枫渔火对愁眠。
姑苏城外寒山寺，夜半钟声到客船。
%
[32m《寒食》[m
[33m作者：韩翎[m
春城无处不飞花，寒食东风御柳斜。
日暮汉宫传蜡烛，轻烟散入五侯家。
%
[32m《月夜》[m
[33m作者：刘方平[m
更深月色半人家，北斗阑干南斗斜。
今夜偏知春气暖，虫声新透绿窗纱。
%
[32m《春怨》[m
[33m作者：刘方平[m
纱窗日落渐黄昏，金屋无人见泪痕。
寂寞空庭春欲晚，梨花满地不开门。
%
[32m《征人怨》[m
[33m作者：柳中庸[m
岁岁金河复玉关，朝朝马策与刀环。
三春白雪归青冢，万里黄河绕黑山。
%
[32m《宫词》[m
[33m作者：顾况[m
玉楼天半起笙歌，风送宫嫔笑语和。
月殿影开闻夜漏，水晶帘卷近秋河。
%
[32m《夜上受降城闻笛》[m
[33m作者：李益[m
回乐峰前沙似雪，受降城外月如霜。
不知何处吹芦管，一夜征人尽望乡。
%
[32m《桃花溪》[m
[33m作者：张旭[m
隐隐飞桥隔野烟，石矾西畔问渔船。
桃花尽日随流水，洞在清溪何处边。
%
[32m《乌衣巷》[m
[33m作者：刘禹锡[m
朱雀桥边野草花，乌衣巷口夕阳斜。
旧时王谢堂前燕，飞入寻常百姓家。
%
[32m《春词》[m
[33m作者：刘禹锡[m
新妆宜面下朱楼，深锁春光一院愁。
行到中庭数花朵，蜻蜓飞上玉搔头。
%
[32m《后宫词》[m
[33m作者：白居易[m
泪湿罗巾梦不成，夜深前殿按歌声。
红颜未老恩先断，斜倚熏笼坐到明。
%
[32m《赠内人》[m
[33m作者：张祜[m
禁门宫树月痕过，媚眼惟看宿鹭巢。
斜拔玉钗灯影畔，剔开红焰救飞蛾。
%
[32m《集灵台・其一》[m
[33m作者：张祜[m
日光斜照集灵台，红树花迎晓露开。
昨夜上皇新授箓，太真含笑入帘来。
%
[32m《集灵台・其二》[m
[33m作者：张祜[m
虢国夫人承主恩，平明骑马入宫门。
却嫌脂粉污颜色，淡扫峨眉朝至尊。
%
[32m《题金陵渡》[m
[33m作者：张祜[m
金陵津渡小山楼，一宿行人自可愁。
潮落夜江斜月里，两三星火是瓜州。
%
[32m《宫词》[m
[33m作者：朱庆余[m
寂寂花时闭院门，美人相并立琼轩。
含情欲说宫中事，鹦鹉前头不敢言。
%
[32m《近试上张水部》[m
[33m作者：朱庆余[m
洞房昨夜停红烛，待晓堂前拜舅姑。
妆罢低声问夫婿，画眉深浅入时无。
%
[32m《将赴吴兴登乐游原》[m
[33m作者：杜牧[m
清时有味是无能，闲爱孤云静爱僧。
欲把一麾江海去，乐游原上望昭陵。
%
[32m《九月九日忆山东兄弟》[m
[33m作者：王维[m
独在异乡为异客，每逢佳节倍思亲。
遥知兄弟登高处，遍插茱萸少一人。
%
[32m《赤壁》[m
[33m作者：杜牧[m
折戟沉沙铁未销，自将磨洗认前朝。
东风不与周郎便，铜雀春深锁二乔。
%
[32m《泊秦淮》[m
[33m作者：杜牧[m
烟笼寒水月笼沙，夜泊秦淮近酒家。
商女不知亡国恨，隔江犹唱后庭花。
%
[32m《寄扬州韩绰判官》[m
[33m作者：杜牧[m
青山隐隐水迢迢，秋尽江南草未凋。
二十四桥明月夜，玉人何处教吹箫。
%
[32m《遣怀》[m
[33m作者：杜牧[m
落魄江湖载酒行，楚腰纤细掌中轻。
十年一觉扬州梦，赢得青楼薄幸名。
%
[32m《秋夕》[m
[33m作者：杜牧[m
银烛秋光冷画屏，轻罗小扇扑流萤。
天阶夜色凉如水，坐看牵牛织女星。
%
[32m《赠别・其一》[m
[33m作者：杜牧[m
娉娉袅袅十三余，豆蔻梢头二月初。
春风十里扬州路，卷上珠帘总不如。
%
[32m《赠别・其二》[m
[33m作者：杜牧[m
多情却似总无情，唯觉尊前笑不成。
蜡烛有心还惜别，替人垂泪到天明。
%
[32m《金谷园》[m
[33m作者：杜牧[m
繁华事散逐香尘，流水无情草自春。
日暮东风怨啼鸟，落花犹似坠楼人。
%
[32m《夜雨寄北》[m
[33m作者：李商隐[m
君问归期未有期，巴山夜雨涨秋池。
何当共剪西窗烛，却话巴山夜雨时。
%
[32m《寄令狐郎中》[m
[33m作者：李商隐[m
嵩云秦树久离居，双鲤迢迢一纸书。
休问梁园旧宾客，茂陵秋雨病相如。
%
[32m《芙蓉楼送辛渐》[m
[33m作者：王昌龄[m
寒雨连江夜入吴，平明送客楚山孤。
洛阳亲友如相问，一片冰心在玉壶。
%
[32m《为有》[m
[33m作者：李商隐[m
为有云屏无限娇，凤城寒尽怕春宵。
无端嫁得金龟婿，辜负香衾事早朝。
%
[32m《隋宫》[m
[33m作者：李商隐[m
乘兴南游不戒严，九重谁省谏书函。
春风举国裁宫锦，半作障泥半作帆。
%
[32m《瑶池》[m
[33m作者：李商隐[m
瑶池阿母绮窗开，黄竹歌声动地哀。
八骏日行三万里，穆王何事不重来。
%
[32m《嫦娥》[m
[33m作者：李商隐[m
云母屏风烛影深，长河渐落晓星沉。
嫦娥应悔偷灵药，碧海青天夜夜心。
%
[32m《贾生》[m
[33m作者：李商隐[m
宣室求贤访逐臣，贾生才调更无伦。
可怜夜半虚前席，不问苍生问鬼神。
%
[32m《瑶瑟怨》[m
[33m作者：温庭筠[m
冰簟银床梦不成，碧天如水夜云轻。
雁声远过潇湘去，十二楼中月自明。
%
[32m《马嵬坡》[m
[33m作者：郑畋[m
玄宗回马杨妃死，云雨难忘日月新。
终是圣明天子事，景阳宫井又何人。
%
[32m《已凉》[m
[33m作者：韩翎[m
碧阑干外绣帘垂，猩色屏风画折枝。
八尺龙须方锦褥，已凉天气未寒时。
%
[32m《金陵图》[m
[33m作者：韦庄[m
江雨霏霏江草齐，六朝如梦鸟空啼。
无情最是台城柳，依旧烟笼十里堤。
%
[32m《陇西行》[m
[33m作者：陈陶[m
誓扫匈奴不顾身，五千貂锦丧胡尘。
可怜无定河边骨，犹是深闺梦里人。
%
[32m《闺怨》[m
[33m作者：王昌龄[m
闺中少妇不知愁，春日凝妆上翠楼。
忽见陌头杨柳色，悔教夫婿觅封侯。
%
[32m《寄人》[m
[33m作者：张泌[m
别梦依依到谢家，小廊回合曲阑斜。
多情只有春庭月，犹为离人照落花。
%
[32m《杂诗》[m
[33m作者：无名氏[m
近寒食雨草萋萋，著麦苗风柳映堤。
等是有家归未得，杜鹃休向耳边啼。
%
[32m《春宫曲》[m
[33m作者：王昌龄[m
昨夜风开露井桃，未央前殿月轮高。
平阳歌舞新承宠，帘外春寒赐锦袍。
%
[32m《凉州词》[m
[33m作者：王翰[m
葡萄美酒夜光杯，欲饮琵琶马上催。
醉卧沙场君莫笑，古来征战几人回。
%
[32m《送孟浩然之广陵》[m
[33m作者：李白[m
故人西辞黄鹤楼，烟花三月下扬州。
孤帆远影碧空尽，惟见长江天际流。
%
[32m《早发白帝城》[m
[33m作者：李白[m
朝辞白帝彩云间，千里江陵一日还。
两岸猿声啼不住，轻舟已过万重山。
%
[32m《渭城曲》[m
[33m作者：王维[m
渭城朝雨浥轻尘，客舍青青柳色新。
劝君更尽一杯酒，西出阳关无故人。
%
[32m《秋夜曲》[m
[33m作者：王维[m
桂魄初生秋露微，轻罗已薄未更衣。
银筝夜久殷勤弄，心怯空房不忍归。
%
[32m《长信怨》[m
[33m作者：王昌龄[m
奉帚平明金殿开，暂将团扇共徘徊。
玉颜不及寒鸦色，犹带昭阳日影来。
%
[32m《出塞》[m
[33m作者：王昌龄[m
秦时明月汉时关，万里长征人未还。
但使龙城飞将在，不教胡马渡阴山。
%
[32m《清平调・其一》[m
[33m作者：李白[m
云想衣裳花想容，春风拂槛露华浓。
若非群玉山头见，会向瑶台月下逢。
%
[32m《清平调・其二》[m
[33m作者：李白[m
一枝红艳露凝香，云雨巫山枉断肠。
借问汉宫谁得似，可怜飞燕倚新妆。
%
[32m《清平调・其三》[m
[33m作者：李白[m
名花倾国两相欢，常得君王带笑看。
解释春风无限恨，沉香亭北倚栏杆。
%
[32m《出塞》[m
[33m作者：王之涣[m
黄河远上白云间，一片孤城万仞山。
羌笛何须怨杨柳，春风不度玉门关。
%
[32m《金缕衣》[m
[33m作者：杜秋娘[m
劝君莫惜金缕衣，劝君惜取少年时。
花开堪折直须折，莫待无花空折枝。
%
